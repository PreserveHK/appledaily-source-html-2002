<html><header><meta charset="utf-8"><title>大胃王：<br>$138任食意大利菜即叫即煮</title></header><body><h1>大胃王：<br>$138任食意大利菜即叫即煮</h1><p>每次食自助餐總是一副嚴陣以待的姿態，為求食到最貴最靚，達致食回票價的目的，總會不擇手段，左攻右搶！難道食自助餐只有這種模式？世事無絕對，今日介紹這間美式意大利餐廳，就剛好相反，大家不但不用你爭我奪地搶食，還可儀態萬千地坐在座位上落單，數十款意大利菜即叫即煮，而且價錢都只是百多元，想食多少叫多少。餐廳近日還增添了二十多款新菜，現在就等自助餐擁躉Mandy和Monlique幫你精挑細選幾款必試之選。&#13;<br>&#13;<br>記者：黃婉冰　攝影：楊錦文　&#13;<br>ImageGirls：Monlique&amp;Mandy</p><p><spanclass><fontstyle>頂級特嫩美國牛扒  &#13;<br> 其中一款奉送的主菜就是最頂級又最貴的Prime牛扒，牛扒會先用芹菜、洋葱、甘笋、香料檸檬汁醃足一日，再以適當的溫度焗至三、四成熟，到人客落單時，才用由火山石製成的烤爐燒，將燒烤時滴出來的肉汁做牛扒汁，食得更原汁原味。&#13;<br> &#13;<br> 試味報告：牛扒經過又焗又烤，肉汁依然豐富，肉質軟熟嫩滑，牛肉味濃，經過一日的醃製，牛扒已夠味，不蘸牛扒汁反而可以食到微微燒烤香。</fontstyle></spanclass></p><p>餐廳總廚李師傅表示，餐廳所選用的牛扒全部經過美國國家農業部檢定，全是最頂級的Prime牛扒，這種牛用穀物餵飼，所以肉質最為嫩滑少筋，平時一客6至8安士約$150，所以這款菜大家必定要食，絕對值回票價。</p><p><spanclass><fontstyle>皇朝骨  &#13;<br> 另一款主菜是較少西餐廳有的皇朝骨，皇朝骨即近臀部位置，將皇朝骨醃過夜，放入焗爐內焗，將纖維打散，令肉質變得鬆化，塗上用十多種材料自製的ＢＢＱ醬，烤得一身古銅色，消脂成功，賣相同中式宮廷骨相似。&#13;<br> &#13;<br> 試味報告：皇朝骨肥大肉厚，肥瘦均勻，入口鬆化，ＢＢＱ醬味道香濃帶少許甜味，食落的確十分惹味可口。</fontstyle></spanclass></p><p><spanclass><fontstyle>炭燒挪威三文魚  &#13;<br> 除了數十款意式美食任食外，每位另奉送主菜一款，有三款選擇。其中這款三文魚扒，原條運到由大廚自己剝皮拆骨，用烤爐炭燒過後，配以味道較重的日式鰻魚汁，用汁的甜味吊出魚的鮮味，是較少有的巧妙配搭。</fontstyle></spanclass></p><p>Monlique推介：整件三文魚扒啖啖肉，燒得好香脆，肉汁豐富，魚肉鮮甜，配鰻魚汁都幾夾。</p><p><spanclass><fontstyle>菠菜釀蘑菇  &#13;<br> 別以為蘑菇不值錢，這種產於荷蘭肥大肉厚的鮮蘑菇，靠一身雪白膚色，令身價大升。釀入炒過的菠菜、洋葱及煙肉，鋪上四種美國及意大利芝士，用薯茸墊底焗熟，最高紀錄賣出千多粒，可見味力非凡。</fontstyle></spanclass></p><p>Mandy推介：自己本身好鍾意食菇，所以這款蘑菇實在是不二之選，蘑菇有好香芝士味，但也不失本身菇味，而且芝士不會好膩及過濃。</p><p><spanclass><fontstyle>意式炒蟹  &#13;<br> 意大利餐豈止薄餅、意粉咁簡單，這裏還有意式炒蟹，將新鮮活劏肉蟹，用番茄汁炒，茄汁是大廚依足意大利傳統做法，以鮮番茄、茄膏、新鮮迷迭香和十多種香料自家炮製而成，用來炒蟹，可帶出蟹的鮮味。&#13;<br> &#13;<br> 試味報告：茄汁有意大利汁醬的酸香特色，茄汁洋溢着陣陣香草味，茄汁只蘸在蟹殼上，蟹肉依然保持鮮甜，蟹肉嫩滑，夠新鮮。</fontstyle></spanclass></p><p><spanclass><fontstyle>煙鴨胸薄餅  &#13;<br> 薄餅是一餐中的頭盤，所以傳統餅底會以薄脆為主。大廚同樣將批底搋得很薄，鋪上各式材料如洋葱、青椒、法國煙鴨胸肉同Mozzarella、巴馬臣、車打四種不同口感和味道的芝士，由於薄餅焗製需時，所以薄餅不設落單，每晚會分三個時段分別焗製四至五款不同的薄餅，焗起後，侍應就會捧着熱辣薄餅到每位客人面前，食就攞，鍾意食幾多都得。&#13;<br> &#13;<br> 試味報告：批底厚薄啱啱好，不會焗得太乾，鴨胸肉鹹得幾惹味，四種芝士做出有香濃味又有煙韌口感的雙重效果，就算有四種芝士，食完也不覺膩。</fontstyle></spanclass></p><p>店名：LaFesta&#13;<br> 電話：28389318&#13;<br> 地址：銅鑼灣謝斐道440號地下（紐約戲院後面）&#13;<br> 座位：180個&#13;<br> 營業時間：星期一至六中午12時至午夜12時，星期日晚上6時至午夜12時。&#13;<br> 收費：晚上6時至8時離座成人$108，小童$78；晚上8時至9時半入座成人$138，小童$108；星期日至四晚上9時半後入座成人$78，小童$48；星期五、六晚上9時半後入座成人$108，小童$78。另加$18可任飲果汁、汽水，加$48可任飲紅、白酒。$78時段不連主菜。&#13;<br> 付款方法：現金及信用卡(Visa,Master,AE,Diners,JCB)&#13;<br> 備註：顧客可上網申請VIP卡一張，憑卡惠顧可獲九折優惠，生日更可獲贈Tiramisu一件及數碼相一張。</p><p>網址：<ahref http:> http://www.lafesta-hk.com  </ahref></p></body></html>