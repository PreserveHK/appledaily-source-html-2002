<html><header><meta charset="utf-8"><title>　　中聯辦副主任好High - 李八方</title></header><body><h1>　　中聯辦副主任好High - 李八方</h1><p>昨日青年協會在理大搞咗個「五四青年節」，范徐麗泰、中聯辦副主任高祀仁，同署理民政事務局局長關永華等主持開幕禮。平時八方在其他政治場合見到高主任，佢都好謹慎寡言，唔知點解噚日出奇地咁High，成場四萬咁口，比一早離場嘅范太重投入。&#13;<br> 好似有一個互動劇場，演員要觀眾用電筒投票決定主角應讀書定出社會工作，高主任第一時間高舉電筒，贊成讀書。相反范太就郁都唔郁冇表示。到完場時大合唱《同步過冬》，主持要大家右手戴上白手套，高主任又係第一個戴，然後跟住MV唱，重不停揮手。唔知點解，高主任嘅節奏感竟好過關永華好多，揮手時有板有眼，反而關局長成日跟唔上節拍，好似未聽過首歌咁。&#13;<br> （圖）黑西裝、白手套，好少見中聯辦官員咁有型，高祀仁（中）重罕有地好High㖭！&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>