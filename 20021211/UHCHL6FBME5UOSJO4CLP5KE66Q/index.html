<html><header><meta charset="utf-8"><title>海外車訊：<br>新一代CityRV現代Getz</title></header><body><h1>海外車訊：<br>新一代CityRV現代Getz</h1><p>重有大半個月才踏入2003年，惟至今已有唔少汽車代理，透露咗多款新車將會陸續登場；當中，韓國現代車廠為迎合潮流需要，早前經已率先響本土及歐洲地區，推出全新Click（出口版稱為Getz）嘅迷你CityRV，而嚟緊嘅1月上旬，代理重會引入以1.3公升作主打嘅Getz呢！佢唔單止有一個討人喜歡嘅歐洲小車造型，精巧講究嘅車廂鋪排，加埋超值吸引嘅售價，相信定必對一眾日本及歐洲同級車構成威脅㗎！身為車迷嘅你，又會點睇呢部新一代CityRV呢！&#13;<br>&#13;<br>記者：陳偉林&#13;<br>逢星期一至日刊出</p><p><spanclass><fontstyle>外形討好有歐洲車味道  &#13;<br> 過往，香港人較少接觸到韓製小車，惟近年韓國車廠為配合世界汽車潮流，除推出生產迎合新一代用家口味嘅小車之餘，日新月異嘅汽車科技，加上配合北美及歐洲市場而精心炮製嘅新車賣相，令呢部現代Getz看來要酷似歐洲製品。簡潔流暢嘅車身線條，匹配一對炯炯有神嘅大燈，加上一體式前後泵把、合金胎軨同尾定翼，令Getz更帶出有多一份活力感呢！</fontstyle></spanclass></p><p><spanclass><fontstyle>車廂闊落又好用  &#13;<br> 此外，車廂空間更媲美多款日本及歐洲同級車之餘，鋪排及陳設亦見講究同細緻，尤以電鍍框邊嘅表板及中控台配襯，既時尚又見不落俗套㖭！兩排絲絨座用料軟滑有活力感外，前排仿桶形設計重有唔錯承托感。若遇有需要時後排重可以獨立或全幅收摺放平，完全切合一部CityRV小車應有規格㗎！</fontstyle></spanclass></p><p><spanclass><fontstyle>1.3公升偈勝在慳油好力  &#13;<br> 據知，遲吓抵港嘅Getz會以一台1.3公升直4SOHC偈作主打，惟入門版重有新加入嘅1.1公升型號，前者以一套4前速自動波作主打，而後者則以5前速手波作配搭，以迎合不同用家嘅要求嘛！呢部Getz主要針對嘅係歐洲市場，故底盤亦以歐式前輪柱式獨立，及後輪扭力連桿為基礎，重加入有ABS連EBD裝置，相信會有不錯循迹及制動反應，有興趣嘅朋友就要密切留意到港日期喇！</fontstyle></spanclass></p><p><spanclass><fontstyle>現代Getz1.3規格  　&#13;<br> 引擎：1341cc直4SOHC&#13;<br> 馬力：82ps/5500rpm&#13;<br> 扭力：11.9kgm/3200rpm&#13;<br> 傳動：4前速自動波，前輪驅動&#13;<br> 懸掛：（前）柱式獨立　（後）扭力連桿&#13;<br> 制動：（前）透氣碟　（後）鼓式（ABS）&#13;<br> 輪胎：175/70R13&#13;<br> 尺碼：3810×1665×1495mm&#13;<br> 軸距：2455mm&#13;<br> 車重：985kg&#13;<br> 平均耗油：15.4km/L&#13;<br> 新車售價：約港幣8萬起&#13;<br> 查詢：太古亞洲汽車（25272777）</fontstyle></spanclass></p></body></html>