<html><header><meta charset="utf-8"><title>股壇瀏覽器：大戶好倉未見影</title></header><body><h1>股壇瀏覽器：大戶好倉未見影</h1><p>港股噚日牛牛皮皮，恒指收報10721，升30點，成交就萎縮至55.2億元。有人話大戶造2月期指好倉，但𠵱家都冇咩動靜，農曆長假期將近，照計冇人會揸太多倉過長假期。&#13;<br> 藍帆（8166）今日掛牌，雖然阿虎對此股冇好感，但聽聞幕後人士為咗方便日後出貨，掛牌首日點都要搞得好好睇睇，中資今日會維持秩序，短期股價應該會見0.30元。此股上市配售2億股新股，獲超額認購9.33倍，包銷商亦已行使額外配售權2000萬股。據聞，圍飛嘅班底都相當齊心。<br> &#13;<br> <spanclass>市傳百記沽中旅 &#13;<br> 中旅國際（308）噚日又傳出好快會賣出渭河電廠項目，不過消息不但對股價冇刺激作用，反而見百記猛咁沽貨，令股價一度大跌4.6%，收市報1.69元，跌3.4%。i師傅話去年百記幫中旅大股東配售2.2億股舊股，每股配售價1.46元，聽講當時手上坐咗唔少貨，早已經想沽好耐，𠵱家股價唔錯，因此傳佢想沽貨。&#13;<br> 黑客話，華德豐（297）噚日又傳出大幅折讓配股，令股價大跌6.9%，收報0.67元，成交增至1594萬元。聽講朱幼麟與包銷商就折讓幅度重未傾得掂，所以有人沽貨先。&#13;<br> 格林柯爾（8056）上周話要告瑞銀就即刻反彈23%，其後又傳出歐亞（932）都要告瑞銀，股份立即停牌，唔通聯交所認為歐亞告瑞銀可能反彈，所以要停牌先？當然唔係啦。Cookie話，國內稅務改革可能會增加歐亞利潤，所以要停牌澄清。</spanclass></p></body></html>