<html><header><meta charset="utf-8"><title>叫佢去死啦！ - 陳也</title></header><body><h1>叫佢去死啦！ - 陳也</h1><p>香港人明白警員為甚麼在除夕街頭狂歡集會中，向中三學生講「你今年貴庚？」但外省人肯定「霧煞煞」。香港人試着解釋這些無厘頭俚語對答，吃力而未必解到畫。不如叫外地「觀眾」睇睇周星馳的電影補課。（古Sir直情應該客串星爺的電影，賀歲片最好，笑口噬噬的古Sir只有一句台詞，不斷講新年快樂，唔慌會NG。）&#13;<br> 血氣方剛的警員與練小弟「鬥嘴」，各具原創性，識用「貴庚」字眼，幾文藝。年輕一輩急才了得，無厘頭次文化刺激後生仔的腦筋，影響深遠。全個鬥嘴過程，雙方棄用三字經，難得自律，沒有火上澆油。&#13;<br> 中年人也不示弱，像練小弟那位口齒伶俐的母親，敍事描述有條不紊，在如狼似虎的傳媒埋身追擊中，沒有嚇窒，劈頭一句：「係我唔識教仔。我個仔唔係乖仔，他是曳仔。」以退為進，沒有吹水作大或者博同情。翌日，傳媒再到居處等她，練太太頂住電梯門向記者發炮：「昨日已經交代一清二楚啦，畀番些少私隱我得唔得？我重申，我唔會再回應你們的問題！」是否好耳熟，對了，九成似官腔。別以為淨係高官有料到，屋邨師奶一樣懂得自我捍衞比髮型更嚴峻的私隱權。&#13;<br> 不過，不是所有師奶都有品。像某位有權夠威的乜太，在旗下藝人受傷入院後數落傷者的分手男友，在醫院大呼「叫佢去死啦！」喔，成人暴力語言實在可怖，傳媒報道，下次記得打格仔。或者，打個大交叉，將句子塗改成小部分人亢奮的扯旗口號：「叫佢挺董啦！」</p></body></html>