<html><header><meta charset="utf-8"><title>腦癌童徵求「微星小超人」</title></header><body><h1>腦癌童徵求「微星小超人」</h1><p>十二歲的俊仔，半年前患上腦癌，現需每隔六星期入院接受化療。患病後被迫停學，一直堅強地與癌魔搏鬥的俊仔，一顆赤子心靈內有個簡單願望，惟盼讀者玉成。&#13;<br> 天真爛漫的俊仔說：「我好鍾意『微星小超人』系列嘅模型，呢兩年靠用儲起嘅利是同零用錢，每次只可以買十幾蚊一個嘅模型，𠵱家已經收集到四十一個。但全套總共有五十二個模型，重有十一個型號我冇辦法買到，我嘅願望係盡快集齊全套模型。」<br> &#13;<br> <spanclass>模型已賣斷市 &#13;<br> 俊仔去年暑假因感冒不適求醫，豈料被驗出患上腦癌。「醫生發現我對眼斜視，即刻安排我去醫院檢查身體。我最記得之後有一日，當我喺屋企睇緊微星小超人卡通片嗰陣，醫院突然派救護車嚟接我入院。之後成個暑假我都喺醫院留醫，最近啱啱做咗兩次化療，影響到手腳好多時震得好緊要，覺得好辛苦。」&#13;<br> 俊仔除盼身體早日痊愈外，更渴望可集齊已經賣斷市的微星小超人模型。「幾個月前，我喺將軍澳一間玩具舖見到我想收集嘅型號，我趕返屋企攞錢，點知再到間舖已經畀人買咗。老闆話嗰幾款型號喺日本賣晒，香港都好難有存貨，如果上次買咗嗰幾款微星小超人模型嘅朋友，肯將啲模型轉讓畀我就好喇！」可愛的俊仔期盼着說。&#13;<br> 俊仔欠缺的十一款微星小超人模型的型號如下：029,033,039,040,041,042,043,045,047,048及053。&#13;<br> 讀者如欲幫助俊仔達成心願，可致電本報：29908688，或致電「願望成真基金」：25792402，該基金屬國際性非牟利慈善組織，一向致力協助十八歲以下患危疾兒童達成心願。&#13;<br> &#13;<br> 暖流熱線&#13;<br> 電話:29908688&#13;<br> 傳真:23702192&#13;<br> 電郵:<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>