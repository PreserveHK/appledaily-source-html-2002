<html><header><meta charset="utf-8"><title>膺優秀義工中風校長活出彩虹</title></header><body><h1>膺優秀義工中風校長活出彩虹</h1><p>原任職中學校長的湯保歸，六年前中風後一度右邊手腳癱瘓、口齒不清，身心大受打擊，變得意志消沉。在家人、朋友與宗教信仰支持下，湯保歸終能跨越人生低谷，且積極參與義務工作，勉勵其他中風人士活出美好人生，早前更當選為優秀義工。</p><p>六十歲的湯保歸不諱言，中風令他的生活有很大轉變，但他從沒有因此感到遺憾。「好多朋友替我可惜，因為我以前做校長，月入成七、八萬蚊，𠵱家就完全賺唔到錢。但其實對我嚟講，夠食夠着已經好好，我中風初期心情好難過，係因為嗰陣我連坐起身都唔得，醫生重話我可能永遠行唔到路。」&#13;<br> 湯保歸憶述，九六年三月他參加由教育署舉辦為期三周的校長進修課程，病魔就在這時候向他展開攻擊。「我記得上到後尾兩堂，我突然覺得左腦好痛，好辛苦忍到落堂，成個人即刻暈低，醒番嗰陣已經瞓喺醫院，好多嘢要由零開始學習。」阿湯歎謂，左腦爆血管令他右邊手腳一度無法活動，且言語不清，甚至很多基本的中、英文詞語也忘記怎樣寫。<br> &#13;<br> <spanclass>太太陪唱詩歌治病 &#13;<br> 幸而湯保歸很快便從逆境中振作起來，積極面對人生。「中風後，我得到家人、親友同教友川流不息咁探望，畀到我好大支持。尤其係太太，佢知道我一向好鍾意唱歌，但中風後唱親歌都走音，就陪我一齊唱詩歌，幫我恢復記憶同自信；另外鼓勵我寫日記、多郁動，配合職業治療師同言語治療師嘅訓練，令我康復得好快。」&#13;<br> 現時，湯保歸是中風病人互助組織「新健社」的副主席，全情投入義務工作。健談的他，娓娓道出其助人感受﹕「以前我做校長，培育學生；𠵱家以『同路人』身分，去醫院鼓勵啲中風病人，同佢哋分享感受、康復心得。兩種服務截然不同，但我同樣做得開心。」&#13;<br> 熱愛生命、喜歡面對人群的湯保歸，目前維持每星期一天到老人中心教授長者唱歌，娛人娛己，又經常出席與中風病有關的講座及處理教會事務，證明中風後一樣可以活得精采。&#13;<br> 湯保歸早前獲社會福利署選為「活出生命」優秀義工之一。&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>