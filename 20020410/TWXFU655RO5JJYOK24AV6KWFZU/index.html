<html><header><meta charset="utf-8"><title>　　星爺大派黃玫瑰 - 李八方</title></header><body><h1>　　星爺大派黃玫瑰 - 李八方</h1><p>房屋局局長黃星華返埋今個禮拜五，就開始退休前休假，佢噚日請班記者朋友飲下午茶，重自掏腰包買咗幾十支黃玫瑰送畀記者。星爺同八方講，退休後會輕輕鬆鬆，去吓短程旅行，做吓運動，多啲陪太太，唔會受聘於高薪厚職嘅私人機構，寧願做吓慈善活動同義工。&#13;<br> 星爺又話曾蔭權檢討房屋政策同架構就快有結果，而佢亦承認房屋局同房委會角色有重叠，但由於房屋政策日益重要，檢討結果一定唔會走回頭路，好似八十年代尾咁冇咗房屋政策嘅領導部門。&#13;<br> 經常因為房屋政策而捱罵嘅星爺，雖然近年民望急降，不過佢就好豁達，多番強調自己盡忠職守，唔會斤斤計較人哋點睇，佢重即場引用宋朝范仲淹嘅《岳陽樓記》：「不以物喜，不以己悲」；同埋清朝林則徐自勉嘅對聯：「海納百川，有容乃大；壁立千仞，無欲則剛」，抒發一番。回想四十年公僕生涯，星爺話自己難忘入職前喺維多利亞工業學院教書，而當時教書入職前要驗身，因為佢體重一百磅唔夠，所以差啲唔夠資格做老師。但佢好自豪咁話，有好多學生後來做過自己助手，甚至有啲做到首長級官員。&#13;<br> （圖）星爺臨別秋波大派黃玫瑰，就連男記者都有份。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>