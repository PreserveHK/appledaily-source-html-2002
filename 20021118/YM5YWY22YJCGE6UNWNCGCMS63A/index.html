<html><header><meta charset="utf-8"><title>條廢柴又喊 - 林振強</title></header><body><h1>條廢柴又喊 - 林振強</h1><p>古人甚好笑，見到些甚麼，便很容易有所感觸，感觸時，就會寫詩。&#13;<br> 近日我復古，以響應經濟復古到大約元朝那個水平。復了古的我，見到「少少嘢」也感觸良多，且也要寫詩。以下，是讀畢上星期一則新聞寫下的。新聞的標題是「傷殘運動員祝捷曾蔭權灑淚」。我這首詩的標題是《條廢柴又喊》，請多多指教。&#13;<br> 條廢柴又喊&#13;<br> 條腰就快瘦到褲甩因為搵食艱難，&#13;<br> 條嘢就快縮到消失因為壓力千擔，&#13;<br> 三條化骨龍供書教學唔係咁簡單，&#13;<br> 一條麻甩佬一個黃面婆經已死慳，&#13;<br> 但係兩個人做得到嘅嘢極之有限，&#13;<br> 一家五口兩隻荷包蛋咁就係一餐，&#13;<br> 條尾龍骨斷，孭住負資產，&#13;<br> 身爛世又爛，連假牙都爛。&#13;<br> 一條條粉腸識得講「共度時艱」唔識得承擔，&#13;<br> 我條氣谷到上心口再上額頭再直上獅子山，&#13;<br> 嗰條煲呔又做秀篤篤撐，&#13;<br> 我條化骨龍都未喊，條廢柴就爭住喊！&#13;<br> &#13;<br> 條脷就快爛因為日日鬧班杏加橙，&#13;<br> 條水喉鐵就快揸到爆因為想扑橙，&#13;<br> 十幾條×街司長薪酬個個唔簡單，&#13;<br> 一條龍變一條蟲我盡力適應習慣，&#13;<br> 但係一條友做得到嘅嘢極之有限，&#13;<br> 叫班龜蛋減薪佢哋面口即變屎坑，&#13;<br> 佢條煲呔正，我條底褲爛，&#13;<br> 我條青筋現，佢哋笑容盞，&#13;<br> 經濟唔理淨係搞乜×第廿三條講到我心煩，&#13;<br> 一條條粉腸一條條×街又點知乜嘢叫做慘，&#13;<br> 嗰條煲呔又做秀篤篤撐，&#13;<br> 我個黃面婆都未喊，條廢柴就爭住喊！</p></body></html>