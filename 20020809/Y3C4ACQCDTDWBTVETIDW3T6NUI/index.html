<html><header><meta charset="utf-8"><title>　　廣管局鬧有線種族歧視 - 李八方</title></header><body><h1>　　廣管局鬧有線種族歧視 - 李八方</h1><p>廣管局五月份發表咗一份廣播服務意見調查，報告主要係講關於公眾對幾間電視台同電台服務質素嘅意見，亦有提及各台嘅收視及收聽率。法定組織一向唔多喜歡被人利用做宣傳工具，點不知商業電台噚日冇有識死，居然喺多份報紙上賣全版廣告，吹噓自己收聽排名第一，重大大隻字話係廣管局調查嘅結果。&#13;<br> 廣管局主席梁乃鵬好唔高興，認為商台咁樣做雖則唔係犯法，但係用官方資料做商業推廣唔妥當。廣管局好公平，鬧完商台又鬧新城，因為新城娛樂台喺五月二十九日上午《點正娛樂》節目中，搵華航空難嚟講笑，係冇顧及他人感受而且品味低劣嘅做法。有線都「難逃厄運」，衰種族歧視；皆因有線班講波佬喺丹麥對塞內加爾場波開波之前，多次提到非洲球員嘅膚色，廣管局認為有侮辱成份，遂向有線發信「勸喻」。&#13;<br> （圖）梁乃鵬（中）批評商台宣傳手法。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>