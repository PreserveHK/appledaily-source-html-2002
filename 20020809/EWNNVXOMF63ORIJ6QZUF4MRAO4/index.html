<html><header><meta charset="utf-8"><title>　　《南華早報》報警趕記者 - 李八方</title></header><body><h1>　　《南華早報》報警趕記者 - 李八方</h1><p>《南早》正副老總齊齊「起身」，已經成為國際新聞，BBC、FT.com、《金融時報》網上版同《華爾街日報》網頁都有報道。八方重聽聞有個《華爾街日報》記者，噚日衝咗上去《南早》辦公室，要求訪問老總被拒，死都唔肯離開。《南早》更報警叫差人趕走個記者。&#13;<br> 八方聽完唔多信，《南早》同《華爾街日報》大家都同聲同氣，理應好易溝通，點會咁傷和氣？點知警方證實，噚日下午六點四十六分，真係收到過《南早》所在大廈一個求助電話，話見到一個懷疑係外籍記者咁嘅男子，在大廈徘徊，要求警方到場處理。不過警察到場前，該男子已經離開，所以警方都冇進一步資料。&#13;<br> 《南早》發言人對八方話，自己身在另一棟辦公室，唔清楚件事，對於呢兩日嘅各種揣測，佢請大家畀多少少時間新管理層，遲啲就會公布重組公司架構嘅詳情。希望唔好太耐至公布啦，因為八方知道《南早》內部呢兩日人人自危。梗係啦，成個管理層都郁得，重有咩唔可以發生？&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>