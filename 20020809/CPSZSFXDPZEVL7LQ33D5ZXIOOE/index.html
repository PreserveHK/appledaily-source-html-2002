<html><header><meta charset="utf-8"><title>地產多聲道：<br>經紀落嘴頭助買家得心頭好</title></header><body><h1>地產多聲道：<br>經紀落嘴頭助買家得心頭好</h1><p>現時樓市係買家天下，但有買家肯高於市價買樓，背後有好多特別原因。鰂魚涌太古城最近錄得高市價成交，涉資近一千萬，原因係買家要買相連單位。</p><p>世紀21安居樂經理盧志安向蘭西透露，買家指明要買太古城向海單位，面積又要有二千呎；太古城最大單位只得千二方呎，要買兩個打通至得。查過公司嘅盤口，發現海景花園美菊閣高層B室同C室係相連，B室放售，C室放租，所以佢哋不斷游說C室單位業主轉租為售，最後出到四百五十萬，業主先首肯，比市價高逾10%；至於相連嘅B室，就以五百三十三萬成交，高市價8%。&#13;<br> 聽講買家住開半山區千幾呎單位，換得樓自然要大啲，所以肯畀高啲價向兩個業主買入相連單位。&#13;<br> 盧志安話，呢單買賣前後傾咗個半月，佢哋公司都係年幾至做到一單呢啲相連單位成交。&#13;<br> 而市場上太古城嘅相連單位放盤唔多，向海嘅就只有一個低層2400方呎相連單位，但叫價就要成1200萬，即5000蚊呎，買家要先講掂兩個業主。<br> &#13;<br> <spanclass>加州花園一枝獨秀 &#13;<br> 上個月樓市淡靜，但元朗加州花園就買賣活躍，一個月有十七宗成交，比6月多一倍，中原地產加州錦綉區域經理胡麗君話，佢哋分行攞到7成市場佔有率，營業額有一百二十六萬，平均每個代理有5萬蚊收入，聽到都令人羨慕。該行嘅周鳳儀就個人做咗4間屋，其中兩間係新地嘅一手物業，連埋啲租盤，佣金收入有三十一萬幾，佢自己就估計收到八萬幾。&#13;<br> 胡麗君講，原來有唔少買家，都鍾意買一手單位，所以新地放售嘅加州花園單位，好快就有承接。不過本月由於有馬灣珀麗灣開售，所以生意都受到影響，暫只有一宗加州花園成交。&#13;<br> 講開珀麗灣，中記黃澤文話因為做到五個海天壹色單位同三十對相連單位，所以噚晚喺葵芳新都會廣場擺慶功宴，而下一餐就係請啲做到數嘅代理。至於佢嘅對手美聯，噚日就喺報章出咗個新廣告，由公司嘅珀麗灣統帥營業董事黎偉強上陣，增強年輕化形象。&#13;<br> 噚日新地用陽光巴士喺中環接載各大代理行高層入珀麗灣睇樓，本來好。</spanclass></p><p><spanclass>內地樓搞展覽緊貼潮流 &#13;<br> 內地樓盤來港展銷情況普遍，每個禮拜喺酒店都有唔少展銷會，深圳藍籌公司萬科集團，位於福田嘅金域藍灣，明日會在港發售首批單位，佢哋話以「自然純海景生活體驗」做主題，聽講現場會有圖片展示樓盤嘅海景賣點，同時又有香薰及小食等。今次在港推售二十八伙，係中大型單位，呎價708人民幣起，港客有3%折扣。<br> &#13;<br> <spanclass>海堤搞嘉年華引人睇樓 &#13;<br> 東涌海堤灣畔上個禮拜六開售，兩日賣出二百幾個單位，成績唔算好，發展商明日會喺東涌東薈城舉行「環球藝穗嘉年華」，等市民可以喺吃喝玩樂之餘，順便參觀示範單位，感受吓海堤灣畔帶嚟嘅全新生活體驗。&#13;<br> 不過，發展商之一嘅太古地產，呢幾個禮拜都喺東薈城搞緊「夏日飛躍東薈城」活動，到時場面肯定更加墟冚，但若果啲市民掛住玩，冇時間睇示範單位就弊嘞。同期馬灣珀麗灣開放現樓示範單位，兩大樓盤搶客戰結果會點？都唔使講嘞。<br> &#13;<br> <spanclass>東方廣場未雨綢繆 &#13;<br> 購物有積分優惠嘅宣傳手法，喺香港好普遍，內地都趕上潮流。長實北京東方廣場嘅「東方新天地」商場，噚日就成立「東方新天地會」，引進內地首台應用於商場嘅自動優惠兌換機，會員可以憑「東方新天地卡」，在「自選優惠」同時，享有「循環積分」優惠。&#13;<br> 原來顧客先在「東方新天地」購物消費，至可以申請入會，攞住張卡購物就可以將消費金額轉為積分，再用積分在兌換機上揀自己鍾意嘅優惠券，包括折扣券、現金券。&#13;<br> 北京未來會有好多大型商場落成，個個都係巨無霸，港商見情況不妙，一早就做定工夫，等市民養成購物習慣，日後都唔會咁易幫趁其他商場。誘之以利呢招相信一定掂。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></spanclass></p></body></html>