<html><header><meta charset="utf-8"><title>封小平似肥佬黎 - 左丁山</title></header><body><h1>封小平似肥佬黎 - 左丁山</h1><p>第一次見亞洲電視行政總裁封小平，聽吓呢位前共產黨講電視節目。問佢點解叫做「小平」，係唔係崇拜鄧小平？封總話：「唓，我喺廣州廣雅中學讀書，同班已經有兩個同學叫做小平啦，呢個名喺大陸好普遍。」&#13;<br> 數吓手指，佢出世嗰陣，鄧小平最多只係第五、第六號人物，居毛澤東、劉少奇、周恩來、朱德、彭德懷之後，當時又係冇理由崇拜鄧小平啫。&#13;<br> 「廣雅書院」係晚清名人張之洞（湖廣總督）創辦嘅，已經有一百一十幾年歷史，位於廣州西區，係數一數二嘅廣州名校，封總話深圳市長于幼軍就係佢嘅師兄，珠海市委書記係佢同班同學，唔少校友在廣東省、廣州市政府當高級幹部，唔怪得佢上到廣州深圳咁吃得開啦。&#13;<br> 封總好健談，一味講，一味食煙，飲可樂，只係唔食嘢！左丁山就猛咁食，只聽不講。封總不愧為廣州名校出身，語言用字精到，口才更佳到極，咦，全部冇廣府人歇後語噃。不過講咗半個鐘，左丁山問佢點樣管亞視，如何撥亂反正，佢就當堂彈起，啲廣東話愈發流利，㩒都㩒唔住，似足肥佬黎開鋤書大會，XYZ阿媽阿叉打到嚟。聽真吓，佢啲管理作風同口脗，又係肥佬黎咁嘅風格，睇嚟封黎二人都係來自廣州，MBA學生請佢兩個坐埋開seminar講管理，包保聽出耳油，大叫有料到。</p></body></html>