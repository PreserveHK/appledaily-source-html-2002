<html><header><meta charset="utf-8"><title>紅衫仔周紀：澳門資金傳殺入港股</title></header><body><h1>紅衫仔周紀：澳門資金傳殺入港股</h1><p>據衞生署話，香港近排會進入傳染病高峯期，除咗流感同麻疹之外，韋衡發覺呢排多咗好多人患嚴重失憶㖭，尤其係上個禮拜尾段勁炒民企嘅炒家，患病嘅情況更加可以話係病入膏肓。&#13;<br> 點解韋衡會咁講？皆因今年首日港股唔單止下跌，而且重有隻歐亞農業（932）俾班「芬佬」話佢哋嘅管理層透明度唔夠高，喺外資基金盤力沽之下，重蹈格林柯爾（8056）嘅後路，被鋤低足足兩成幾，更拖累埋其他嘅民營企業㖭，結果啲民營企業嘅「旗艦」被打到沉晒。但唔夠一個禮拜，就開始有分析員出嚟為啲民營企業講番好說話，而啲民企股價被掃高咗幾個價之後，班炒家就好似食咗懵仔丸，完全唔記得之前發生乜事咁，將啲股價掃返晒上嚟。</p><p><spanclass>民企隨時山雞變鳳凰 &#13;<br> 根據班行家話，國內又有筆閒錢搵緊路落嚟香港，佢哋今次嘅目標全部會落晒喺啲民企度，貪佢哋細細粒容易食之外，亦賭中國加入世貿後，海外公司要打入國內市場，有可能會搵班民企搭路，所以啲民企隨時會山雞變鳳凰。&#13;<br> 港股上一排成個市收乾得咁緊要，除咗係啲資金要調返國內交數之外，啲行家相信係因為澳門要開放賭業，好多有心人為咗要投個賭牌，結果就有一批澳門幫嘅資金被凍結咗。不過據聞邊個有份玩已經有定局，而攞唔到牌照失望而歸嘅資金亦已經鋪咗後路殺入港股，希望可以喺另外一個「賭場」攞番個彩。由於筆錢嘅數目唔少，呢筆錢一到香港必定會有連番廝殺，各位捉開澳門路嘅朋友，記得要睇緊啲自己隻股呀！</spanclass></p></body></html>