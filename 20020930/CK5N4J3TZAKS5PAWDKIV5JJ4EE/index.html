<html><header><meta charset="utf-8"><title>師奶球迷義助港隊</title></header><body><h1>師奶球迷義助港隊</h1><p>今次南韓搞亞運，承繼咗世界盃搵自己友扮外國球迷嘅優良傳統，喺入座率唔高嘅比賽項目（如籃球），確可以起充撐場面作用，但係唔該專業啲，連橫額都掛錯就真係笑大人個口。<br> &#13;<br> <spanclass>港打氣橫額倒轉掛 &#13;<br> 睇過香港隊足球同籃球兩場比賽，發現每場比賽都有幾百球迷入場為香港打氣，初時以為係香港旅行社嘅亞運釜山團，但睇真先發現呢班球迷全部有共通點，就係個個都係「阿豬媽」（即南韓師奶）。&#13;<br> 噚日香港男籃贏科威特一場波，就全靠呢班冒牌球迷落力打氣，佢哋帶埋鑼鼓、大旗小旗、橫額（可惜最後倒轉掛），香港隊打波佢哋全場冇停過；睇見咁大年紀嘅球迷都咁努力，小記一於採訪之餘，都幫手打氣。<br> &#13;<br> <spanclass>揭幕式令觀眾陶醉 &#13;<br> 講開南韓觀眾，佢哋嘅投入感真係冇得頂，好似噚日開幕禮，大會特別準備一對木製手掌畀入場觀眾，免得佢哋因為節目太精采而拍爛手掌。另外，每名觀眾同時得到螢光棒一支，喺成個球場熄晒燈情況下，每個觀眾揮動螢光棒一刻，加埋柔揚音樂伴襯，真係好感動㗎。</spanclass></spanclass></p></body></html>