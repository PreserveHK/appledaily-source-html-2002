<html><header><meta charset="utf-8"><title>地產多聲道：安寧花園細細粒容易炒</title></header><body><h1>地產多聲道：安寧花園細細粒容易炒</h1><p>地鐵將軍澳支線通車後，帶動區內交投，喺通車前入貨嘅炒家紛紛獲利，鴻運地產倪德強透露，呢批炒家個零月淨賺十到十四萬，都幾和味。由於11月已經成咗五六單，所以𠵱家剩低唔夠十個炒盤。&#13;<br> 倪德強話區內熱門短炒盤係安寧花園同煜明苑，因為多細單位，唔使一百萬，一次過付款買入，再用兩三萬執吓就賣得。正所謂「細細粒容易食」。&#13;<br> 啱啱鴻運就做咗單炒家貨，係安寧花園二座低層D室，面積638呎，個炒家喺10月用九十萬入貨，𠵱家以市價105萬沽出，淨賺超過十萬。安寧花園自由市場呎價千六蚊，第二市場就1250蚊。&#13;<br> 估唔到當日因沉降問題搞到好大件事嘅安寧花園，今日竟然咁搶手，真係風水輪流轉。<br> &#13;<br> <spanclass>九龍站發展商夾錢起路 &#13;<br> 由於九龍站上蓋有多個住宅項目，由不同地產商發展，為咗可以有最直接通路貫連咁多期發展，同方便跟外面道路網連接，幾家發展商永泰亞洲、九龍倉、新鴻基地產同恒隆地產走埋一齊，諗咗兩條道路（圖表中紅色路線）設計，並已得到運輸署批准，估計總花費要千八萬，2004年搞掂。&#13;<br> 其中一條線接西隧口，起一條天橋橫過雅翔道，由擎天半島兜落成個發展區。&#13;<br> 另一條出入口設喺漾日居同第三期之間，接連翔道。因為呢條線近第三期同第七期，發展商新地得益最多，所以新地要畀六至七成建築費，九倉距離最遠，着數最少，只佔約一成左右。</spanclass></p><p><spanclass>非牟利團體攞地平啲 &#13;<br> 政府一向都支持為大眾提供多元化社會服務嘅非牟利團體，所以撥地畀佢哋時，通常都唔收地價或者象徵式收少少。𠵱家由地政總署處理緊呢類個案有成十六宗，涉及二十一公頃土地，包括亞洲協會申請金鐘正義道前軍火庫做會所，同香港女童軍總會申請喺佐敦道與渡船街交界起新總部及旅舍。&#13;<br> 政府話呢類申請，一定會列明指定用途，一般由十年到五十年。<br> &#13;<br> <spanclass>興業再搞空中睇樓 &#13;<br> 香港興業嘅東涌藍天海岸，今日再搞直升機空中睇樓活動，由於之前安排失當，累記者白跑一趟，今次倍加細心，講明朝早十點前會通知大家成唔成行，但無論點，記者會就一定照開。&#13;<br> 香港興業陳子明近日唔單止出席代理搞嘅誓師大會，連美聯嘅月會都去埋，目的都係為藍天海岸，認真落力。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>