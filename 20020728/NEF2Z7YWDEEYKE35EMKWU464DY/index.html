<html><header><meta charset="utf-8"><title>雙失的你 - 陳也</title></header><body><h1>雙失的你 - 陳也</h1><p>就業博覽會人頭湧湧，有年輕女孩穿跌膊衫迷你裙魚網絲襪搵工，令人眼前一亮。所謂雙失，愈描愈唔對路，上層過份渲染，講成好似世界末日。好在年輕人唔受董特首、王䓪鳴、蔡元雲拜神唔見雞那一套，依然行性格，我有我精采。年輕人雙失，時髦些，叫他們隨時執生。老土些，鼓勵他們無聊過日辰，隨緣。記得年前有新聞報道幾個年輕人，回到兒時玩樂的叢林懷緬童年，夾手夾腳搭建一間樹屋，經常相約到樹屋話舊。那個地方，人煙罕至，擒高擒低，勝在天然妙趣。年輕人未必個個鍾意機舖與唱K，周日本報常常介紹香港郊野美景，石澗遊蹤，花費少少，其樂無窮。上周日照片上全是金毛族年輕人，他們上山可能還會不斷煲手機粥，但有乜所謂呢。大家年輕過，當年睇你唔順眼的長輩，又會少咩。&#13;<br> 港台上周三播放《山上山下故事》，介紹五十出頭的阿楊，家居無水無電的荃灣芙蓉山木屋，靠自種蕉果腹，最開心是吃到太太用柴煮的即食麵午餐。問阿楊要不要「上樓」，他猛擰頭說山上空氣好，人精神。夜晚點上油燈替太太搧涼的阿楊最鍾意望星賞月，又有晚風吹，幾舒服呀，他滿意地說。阿楊造夢，內容跟老董的一定不相同，唔計張床係咪Queensize，老董與阿楊，你說邊個更似雙失？</p></body></html>