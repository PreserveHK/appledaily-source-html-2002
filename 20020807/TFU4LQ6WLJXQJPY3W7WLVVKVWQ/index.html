<html><header><meta charset="utf-8"><title>　　民主黨熱線輔導會考生 - 李八方</title></header><body><h1>　　民主黨熱線輔導會考生 - 李八方</h1><p>今日放榜，中學會考生當然一步一驚心。唔少團體組織都有熱線服務，連白鴿黨都開咗條電話熱線，搵成四、五十個教師、社工之類老友幫手，會考生如果有乜諗唔通，記得打去傾吓偈，個電話就係23977033，「我們支持你，請不要放棄」。&#13;<br> 咁有乜人幫手？會唔會係黨主席馬丁李聽電話？秘書長張賢登就笑言，馬丁專業唔係社工或教師，所以冇佢份，其他大家較熟識嘅，就有黃偉賢、陳樹英等，因佢哋曾做過相關工作。&#13;<br> 條線連開四日，朝九晚十二，隨時為會考生服務。張賢登話，佢哋重利用流行嘅手提短訊，今日就會發畀幾千個同學，鼓勵佢哋。講開幅宣傳海報，白鴿黨都好有心思，特登搵馬龍畫插圖，令學生覺得親切好多。&#13;<br> 講開鼓勵，又點少得老董嗰份。老董話，成績出眾嘅同學，就為佢哋付出嘅努力而驕傲；考得未如理想嘅同學，則希望佢哋唔好氣餒，要學習運動員堅毅不屈，從失敗中站起，建立自信。有人講過：〝Successisneverfinalandfailureneverfatal.It’scouragethatcounts.〞各位考生，共勉之。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>