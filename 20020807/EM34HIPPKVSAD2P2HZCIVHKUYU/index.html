<html><header><meta charset="utf-8"><title>　　曾蔭權秘密講問責 - 李八方</title></header><body><h1>　　曾蔭權秘密講問責 - 李八方</h1><p>曾蔭權呢排係威係勢咁搞人口政策，噚日重喺官邸搵班議員食飯，諮詢吓佢哋意見。有份出席嘅法律界議員吳靄儀慨歎，煲呔曾話就話呢個係一個跨部門政策，但佢就好似除咗對內地投資移民、控制內地人來港數目、輸入專才有興趣之外，其他同人口有關政策，好似教育、醫療，就冇乜大興趣。Margaret話，如果單單係入境政策，應該畀保安局局長葉劉淑儀睇就掂，唔使搵煲呔出手，佢都好想睇吓日後份諮詢文件出街時，煲呔究竟喺度諗乜！&#13;<br> 八方噚日見到煲呔曾，都順口問咗句人口政策有乜進展，唔知係咪心中冇數，只見佢「口殊」一聲，揚揚手就算作回應。另外，佢老兄噚日就去咗亞洲協會香港分會主辦嘅午餐會演講，內容包括問責制，但唔知有乜天大秘密，竟然拒絕傳媒採訪。&#13;<br> （圖）煲呔曾昨日離開政府總部時，沒有回應有關人口政策的提問。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>