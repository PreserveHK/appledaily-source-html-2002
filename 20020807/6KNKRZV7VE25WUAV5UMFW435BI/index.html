<html><header><meta charset="utf-8"><title>地產多聲道：世紀21追女橋贏得富山歸</title></header><body><h1>地產多聲道：世紀21追女橋贏得富山歸</h1><p>黃大仙代理行一哥富山地產，噚日簽約加盟世紀21，富山老細柯興捷躊躇滿志話，未來半年會喺九龍灣同九龍塘開多兩間分行，增聘30個前線員工，遲啲入埋內地，明年率先在廣州開分行。&#13;<br> 世紀21成功，幕後功臣鄒偉霖以追女仔形容箇中艱苦過程。第一招叫「男兒當自強」，先壯大自己聲勢，吸引對方青睞。世紀21積極搵銀主盤同一手盤，銀主盤源個幾月間增加千幾二千個，而馬鞍山新盤海典灣一役，世紀21做到一成半市場佔有率，令富山留下深刻印象。但富方態度依然猶豫不決。&#13;<br> 第二招係「兄弟政策」，利用馬鞍山及將軍澳加盟商同富山老細之間嘅友情落嘴頭，游說加盟，令兩行關係跨進一大步，但富山仍未肯「以身相許」。&#13;<br> 世紀21惟有使出最後一招「單刀直入」，準備好合同，親自去富山總行，利用誠意打動對方！其實追女仔同做生意，誠意始終最有效。<br> &#13;<br> <spanclass>記招撞期細發展商冇着數 &#13;<br> 踏入8月份，發展商齊齊開記者會，今日就有四單。長實開放長沙灣泓景臺全新示範單位，同時公布新付款方法。南豐小欖浪濤灣就喺現樓，講講最新銷售安排。九龍建業觀塘海天園請傳媒參觀頂層複式全海景單位。廖創興企業又再請睇九肚山皓朗山莊。&#13;<br> 突然間有咁多記者會，大發展商點都請到記者去，但細發展商就慘，報館唔夠人就實cut佢哋先，就算採訪，篇幅都唔會大，所以部份細發展商都好識做，盡量避免同期發布消息。不過近日佢哋都大歎避無可避，撞期都要開記者會，否則預備好嘅嘢都要報廢。好似均來屯門愛琴灣，就改咗幾次期，終於落實本周五開記者會，但都擔心緊同日有其他大盤撞期。</spanclass></p><p><spanclass>船王千金大有斬獲 &#13;<br> 船王包玉剛千金包陪麗，剛賣出持有超過十年嘅山頂白加道27號豪宅，套現過半億，帳面賺唔少。包小姐91年用千八萬，買入大廈頂層複式，四千五方呎，連近千八呎空中花園，現以五千六萬轉手，升值兩倍幾，淨袋三千八百萬。&#13;<br> 呢個豪宅唔係獨立屋，又有二十八年樓齡，到𠵱家依然有市有價，造價超過萬二蚊一呎，樓市高峯期曾經做過萬九蚊呎，唔知同幢大廈可以清楚望晒政務司司長官邸有冇關係呢？<br> &#13;<br> <spanclass>舊戲院買少見少 &#13;<br> VCD、DVD普及，好多戲院拍烏蠅，舊式一啲都要搵出路。旺角砵蘭街180號南華戲院1樓，八千方呎，上月底以十九萬五千蚊，由一家夜總會承租。知情人士話，戲院地下連1樓，總樓面過兩萬呎，業主之前已將地下近萬呎租畀人做芬蘭浴室。戲院只得數千呎，名副其實迷你，入口亦由豉油街改往砵蘭街。戲院同夜總會都係娛樂事業，但前者正經，後者偏門。</spanclass></spanclass></p><p><spanclass>趙國雄玩人唔使本 &#13;<br> 大角嘴凱帆軒做宣傳，同新城合作之餘，更搵埋香港天文台。三方合力炮製「維港觀賞指數」，喺凱帆軒設個監察站，8月中開始，每日每個鐘都會透過新城電台同網頁，發布維港嘅能見度。初期由負責樓盤銷售嘅尹紹剛每日喺凱帆軒報道指數。&#13;<br> 長實趙國雄話，尹生夠後生，毛髮都未生齊，又冇老花，睇指數會準啲。如果太陽猛，佢個頭都可以成為指數喎，因為光到「立立令」。司儀即時好幽默咁話，要設多個陽光反射指數，搞到尹生好尷尬。<br> &#13;<br> <spanclass>美記成為大贏家 &#13;<br> 東涌海堤灣畔上個禮拜六公開發售，成績一般，而美聯新任營業董事黎偉強透露，美聯有逾五成市場佔有率，所以日前設宴慶功。由於近排代理行好多員工升職，大家都希望交到好成績畀老細睇，有新盤賣一定要打醒精神，相信啲夥計都要搏命至得。&#13;<br> 要做到好成績，樓盤開放示範單位時已經要出盡辦法拉客，蘭西聽講就因為咁，搞出好多不愉快場面，例如個細路女唔見咗媽咪，當場大喊；個客或代理被推跌等，總之見到都怕怕。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>