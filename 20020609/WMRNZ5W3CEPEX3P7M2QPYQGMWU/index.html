<html><header><meta charset="utf-8"><title>二手車行情</title></header><body><h1>二手車行情</h1><p><spanclass><fontstyle>二手新款日產Serena抵坐  &#13;<br> 日產Serena係高實用性嘅MPV，級數雖然及唔上豐田Previa，但要同本田Stepwgn比就已經綽綽有餘；原因係呢一代Serena將副偈擺番響車頭，就算行長途車嗰陣，前排乘客都唔會愈坐愈熱，加上呢款Serena車身加晒碼，車廂較舊款闊落好多，三排座位共八名乘客都可以坐得舒舒服服。&#13;<br> 至於二手價方面，就更加係抵玩代表作；2000年落地嘅Serena，現時成交價約12至13萬元，有行家最近賣出一部2001年Prairie都要成13萬啦！Serena大咁多、舒服咁多喎，你話係咪好抵坐呢？</fontstyle></spanclass></p><p><spanclass><fontstyle>齊料版設備多  &#13;<br> 之不過，新款Serena二手放盤唔算多，原因除咗係長期用家多少轉手外，亦因為呢款Serena實際亦賣得唔多；但放盤嘅大多有極高質素，不過買家就要搞清楚放盤車係屬於齋版定豪華版，皆因部份豪華版有齊前後冷氣、雙天窗、桃木、窗簾、合金胎軨，甚至係電索門等FullOption設備，價錢可貴齋版約一萬元左右。</fontstyle></spanclass></p><p><spanclass><fontstyle>買Serena要注意乜？  &#13;<br> 買呢代Serena要注意有4前速及CVT無段變速兩款自動波箱之分，大致上係1999至2000年頭落地嘅用4前速自動波，2000年中打後多配CVT。日產4前速自動波出名耐用，而CVT用於Serena身上雖然係新技術，但日產早於1995年已有配CVT嘅March小車，技術已經成熟。&#13;<br> 另外，二手Serena最緊要睇車廂地台、天花及座椅絨布是否乾淨冇異味，皆因部份家庭小朋友多，用車會較粗；而一啲經常載貨嘅二手放盤，就要留意座椅嘅骱位及支架有冇損壞，頭枕是否齊全等等。</fontstyle></spanclass></p><p><spanclass><fontstyle>上周成交紀錄  （成交日期：2002年6月3日至6月8日）&#13;<br> 喺上周成交紀錄當中，一部1995年2手豐田Rav4以$53,000成交，而另一部1994年1手寶馬325i，則以$63,000成交，實在超值。</fontstyle></spanclass></p><p><b> Auto22.com查詢</b> &#13;<br> 電話：60202022&#13;<br> 電郵：<ahref>service@auto22.com &#13;<br> 網址：<ahref http:> http://www.auto22.com  </ahref></ahref></p></body></html>