<html><header><meta charset="utf-8"><title>彷徨兩母親獲助紓愁困</title></header><body><h1>彷徨兩母親獲助紓愁困</h1><p>兩個貧困家庭，面對突如其來的額外開支，頓感彷徨失措。阿娣與三名年幼女兒月前獲配公屋，得以遷離狹小房間，卻愁對一筆龐大的搬遷費；阿玲為方便照顧一對患哮喘的孿生兒子，近日獲恩恤編配就讀同一中學，惟她無力為兒子轉校添購書簿和校服。蘋果日報慈善基金了解過她們的需要後，即時撥款解困。</p><p><b> 個案一：</b> 「比起以前幾仔乸迫埋一間房仔，𠵱家地方梗係闊落好多，但諗起要畀咁多按金雜費，就好頭痛。」阿娣歎着氣說。&#13;<br> 三十六歲的阿娣，育有三名年齡由八至十二歲的女兒，一家月前喜獲房屋署編配公屋單位，生活得以改善；惟歡欣過後，阿娣卻為龐大的搬遷開支惆悵。「𠵱家屋企連光管都冇錢裝，牆又冇髹，家具、電器都係周圍執番嚟嘅。」<br> &#13;<br> <spanclass>一家五口綜援維生 &#13;<br> 阿娣的丈夫原任地盤雜工，惟近年失業，一家五口靠綜援金維生，日子刻苦清貧。「三個女讀書，雜費好多，平日都要好慳先維到皮，根本唔會有多餘錢剩。」&#13;<br> 為籌措這筆突如其來的開支，阿娣夜夜難眠，精神委靡的她表示：「同啲朋友左湊右湊先勉強可以入到伙，但𠵱家始終欠一個月租未畀，另外，水、電、電話嘅按金都未交，唔知點算。」&#13;<br> 有見及此，蘋果日報慈善基金即時撥款一萬元援助阿娣，紓緩其經濟壓力。&#13;<br> 捐款編號：C0461&#13;<br> <b> 個案二：</b> 面容憔悴的阿玲歎謂：「我好辛苦問朋友借到差唔多五百蚊，幫大孖買咗套冬季恤衫西褲同運動衣服，已經唔夠錢買校褸。早幾日又凍又大風，我惟有叫個仔喺恤衫裏面着多幾件底衫，再加件冷衫同頸巾返學，希望佢千祈唔好哮喘病發，真係諗起都心酸！」&#13;<br> 四十一歲的阿玲，早年與丈夫離婚後，帶着一對孿生兒子靠領綜援維生，節衣縮食過活。兩名兒子現年十二歲，同患有哮喘及嚴重牙病。</spanclass></p><p><spanclass>缺錢買校褸教科書 &#13;<br> 阿玲皺着眉說：「我有哮喘病，遺傳兩個仔都係咁，每逢轉天氣就好容易氣管唔舒服同感冒，好多時上上吓堂突然唔舒服，要我趕去學校接佢哋睇醫生同返屋企。另外佢哋因為上下顎牙牀天生唔夠大，前排做咗手術後要長時間箍牙去改善牙齒結構生長，每個月都要請好多日病假去睇醫生。」&#13;<br> 由於一對兒子去年九月分別獲派升讀九龍及新界區的中學，而同樣體弱多病的阿玲，實難以長期越區到兩個不同地點接送孩子由學校往醫院求醫，阿玲早前遂向教育署申請讓兩兒就讀同一間中學，近日終獲有關方面給予恩恤安排。&#13;<br> 惟因缺錢應付兒子轉校的開支，阿玲深感彷徨。「𠵱家大孖轉咗去讀細孖間學校，但我無能力重新買件校褸同啲教科書畀佢，呢度加埋要成二千幾蚊，我哋靠綜援生活真係慳唔到咁多錢出嚟。」&#13;<br> 蘋果日報慈善基金了解阿玲苦況後，即時撥款三千元，助她為兒子購買校褸及所需教科書，解其困境。&#13;<br> 捐款編號：C0464&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>