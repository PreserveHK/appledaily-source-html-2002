<html><header><meta charset="utf-8"><title>股壇瀏覽器：龍頭股實在唔易搵</title></header><body><h1>股壇瀏覽器：龍頭股實在唔易搵</h1><p>馬年紅盤高開，恒指一度升近300點，但最後升幅收窄至只有129點，可能除咗獲利回吐外，亦反映空倉正重新部署，後市不宜過分看好。&#13;<br> 活力世界（8100）宣布半年賺258.6萬元，表現叫做唔錯。此股上市時因為認購唔多理想，招股價由0.40元調低至0.32元，聽講貨源畀晒自己友，上市初期股價曾升近0.50元，但之後回至0.35元附近窄幅上落至今。e莉莎話，最近聽聞此股短期內會再開車，因為幕後人士靜極思動。不過，另外又有傳聞話，幕後人士近期好似冬眠咁，乜都唔做，旗下股仔全部唔識郁，唔知係咪水源不繼？<br> &#13;<br> <spanclass>信超人買生化保健股 &#13;<br> Cookie問馬年買乜股最好。其實今年旺邊樣，阿虎都唔太清楚，但肯定今年都係不利金融業。外圍近期發生嘅事，無論係阿根廷經濟危機，以至安然等一連串企業帳目問題都似乎關銀行事，壞帳問題將困擾今年銀行股嘅表現。滙豐（005）雖然係隻好股，一向啲人都話有買貴冇買錯，但一樣要小心啲。&#13;<br> 93年升市由多隻具中國概念嘅重磅藍籌股帶動；97年升市則由紅籌及國企帶動；99年升市則由科網與電訊股帶動，今年個市由邊類龍頭股帶動就真係考起。若果大家重信李超人嘅話，不妨買番啲生化及保健類股份，或者可能會成為今年嘅龍頭股。&#13;<br> 此外，今年值得留意係如果美國經濟復甦，息口將要向上，本港經濟有可能與美國背道而馳兼要捱高息，所以樓市與地產股其實有隱憂。今年《蘋果》為樓市求得上上籤，到底靈唔靈，年底就知道。</spanclass></p></body></html>