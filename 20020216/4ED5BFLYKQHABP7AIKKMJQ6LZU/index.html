<html><header><meta charset="utf-8"><title>馮仁昭四圍超：Eason徐濠縈情人節耍太極</title></header><body><h1>馮仁昭四圍超：Eason徐濠縈情人節耍太極</h1><p>陳奕迅（Eason）同女友徐濠縈，前晚年初三兼情人節，被撞見喺跑馬地拍拖，見到記者影相，佢哋都蓮子蓉咁嘅面口，十分合作。<br> &#13;<br> <spanclass>坐Audi離開 &#13;<br> 問Eason情人節點過，佢話：「乜今日（指前晚）係情人節咩，我以為係赤口咋！」問Eason有冇送禮物畀女友，佢又話：「赤口唔講嘢，我怕赤口講錯嘢。」無論記者問Eason乜嘢，佢都答呢個答案，大耍太極。&#13;<br> 記者再問徐濠縈有冇收到情人節禮物，伊人笑而不語，亦冇回答記者嘅問題。然後佢哋急急腳上咗Eason架Audi座駕離開，Eason開車前重不忘同記者講：「情人節快樂！」<br> &#13;<br> <spanclass>Twins網頁數目破紀錄 &#13;<br> 英皇人氣組合Twins嘅風頭確實係一時無兩，喺近年嘅樂壇上好少見。佢哋嘅fans層面，以學生哥最多，幾乎佔咗八成，所以fans整嘅Twins網頁，就多到接近一百五十個，可以話破晒全香港所有歌手同樂隊嘅網頁紀錄。佢哋咁受歡迎，唔怪得無論去到邊做宣傳，都迫到水洩不通啦。<br> &#13;<br> <spanclass>章小蕙泰國做Facial即日來回 &#13;<br> 章小蕙真係都算特別，一舉一動都可以成為新聞，就好似佢去扮靚做facial，馮仁昭就覺得已經係單新聞。&#13;<br> 話說有日馮仁昭打畀章小蕙，諗住問吓佢點過新年，點知佢話𠵱家準備飛去泰國做facial，以為佢去泰國度假，要過幾日先返，點知佢話嗰晚就返。佢去泰國即日來回，只係為做一次facial，真係大陣仗。相信貪靚貪成咁，香港真係無乜幾多個。</spanclass></spanclass></spanclass></p><p><spanclass>黎瑞恩眉疏會破財 &#13;<br> 黎瑞恩（小恩子）前晚接受商台《嘩嘩嘩！打到嚟！》訪問，主持吳君如同杜汶澤更請咗玄學家蘇民峰幫佢睇相。&#13;<br> 蘇民峰話小恩子嘅眉毛唔貼眉骨，容易破財，佢話：「眉毛係行三十一至三十四歲嘅運，以佢呢條眉打牌會輸錢。佢嘅眉尾疏，難聚財，尤其喺佢足齡三十三歲會因投機而破財。」不過蘇民峰亦讚小恩子嘅顴骨靚旺夫。<br> &#13;<br> <spanclass>譚詠麟與學生夾band &#13;<br> 譚詠麟係樂壇校長，早排佢幫港台電視部節目《香港領袖系列之逆境自強》最後一集任嘉賓。譚校長喺錄影嗰日，同啲學生一齊夾band玩音樂，又大談現今嘅青少年問題。而譚校長呢輯節目，會喺呢個星期日嘅有線新聞一台播出。<br> &#13;<br> <fontsize><b> 林峯李彩樺分開過節</b>  &#13;<br> 林峯同李彩樺（Rain）一直被傳拍拖，馮仁昭以為呢對小情侶會趁唔使拍電視劇《雲海玉弓緣》，會一齊慶祝情人節。&#13;<br> 點知阿Rain要同屋企人返廣州同婆婆拜年，據知，林峯並冇同行，咁即係話呢對小情侶冇一齊過佢哋第一個情人節啦，佢哋又會咁捨得嘅！</fontsize></spanclass></spanclass></p></body></html>