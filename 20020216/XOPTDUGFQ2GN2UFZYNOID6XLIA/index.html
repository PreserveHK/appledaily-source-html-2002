<html><header><meta charset="utf-8"><title>場內鬥到場外　球迷兩大陣營<br>港聯球迷險勝中國隊</title></header><body><h1>場內鬥到場外　球迷兩大陣營<br>港聯球迷險勝中國隊</h1><p>馬年球壇第一擊賀歲波，已於香港大球場曲終人散。最為香港球迷關心的，要算是年初一港聯對中國一場。由於中國隊能夠打入世界盃決賽周，有一定實力，賽前預測，即使今次中國隊以殘陣應戰，仍估計中國隊贏面較大。結局出乎意外，港聯憑射十二碼險勝中國隊，爛眼鏡跌滿地。不但賽果意外，原來在球場外，不少原本屬意捧中國隊嘅球迷，都轉軚捧港聯。由球場鬥到場外，港聯總算贏盡民心。&#13;<br>&#13;<br>撰文：朱文俊　部分攝影：林柏鈞</p><p><spanclass><fontstyle>港聯癡  &#13;<br> <b> 姊妹花齊冧歐偉倫</b> &#13;<br> 兩位杜小姐，今次入場主要係捧港聯場，難得嘅係，兩姊妹一條心，都係歐偉倫球迷。&#13;<br> 家姐：「大年初一冇乜特別嘢做，入場睇波都係一個唔錯嘅節目，可以感受一下新年氣氛。我就支持港聯！最鍾意係歐偉倫！靚仔嘛！」&#13;<br> 細妹：「話晒香港人，梗係支持港聯啦！今次中國隊咁多主將冇嚟，港聯贏面好高，我同家姐一樣，鍾意歐偉倫，佢腳法好。」</fontstyle></spanclass></p><p><b> 真心改捧港聯</b> &#13;<br> 新年流流捱麥記都要睇波嘅，都可謂忠心fans，不過由於中國隊表現欠佳，一心捧中國隊場嘅張小姐，睇完上半場後，即時轉軚跟男友捧港聯場。&#13;<br> 張小姐：「其實入場都係想捧中國隊，不過企係度話唔捧港聯驚俾人打！後尾睇睇吓，發覺今日中國隊有啲失準，所以決定真心捧港聯場。」&#13;<br> 李先生：「一直都支持港聯，尤其睇好歐偉倫，點解？因為佢金色頭髮最易認。」</p><p><b> 睇表現改主意</b> &#13;<br> 又係另一對一心嚟捧場嘅情侶球迷，不過佢哋對今日中國對港聯呢場賽事就頗有微言。&#13;<br> 李小姐：「場波好悶！所以諗住走！我本身幾鍾意中國隊，不過今日表現就非常麻麻。所以未睇完上半場，就決定轉捧港聯，但係睇睇吓都係覺得唔對路，兩隊波都拖拖拉拉，同之前嗰場，洪都拉斯對斯洛文尼亞，簡直冇得揮，所以都係走人。」&#13;<br> 吳先生：「我就一向捧港聯場，但今日兩隊波都比較『𣲷』，打得唔夠快，之前洪都拉斯嗰場好睇啲，尤其係嗰個18號仔（Ｓ馬天尼斯），好勁！相比之下呢場好悶。」</p><p><b> 港聯狂熱分子</b> &#13;<br> 年初一約埋一齊入場睇波，就知感情有幾好，所以初初唔肯入鏡靚女，俾黃先生一句：「無所謂啦，過年大家開心！」就即時合作來一張合照。&#13;<br> 黃先生：「港人用港貨，捧場捧港聯，完全睇好港隊表現，尤其捧丘建威場。我哋咁多人入場支持，香港必勝！」簡直係港聯狂熱分子。</p><p><b> 港人捧港隊</b> &#13;<br> 啱啱喺加拿大返嚟的林小姐同黎先生，兩位對球賽熱情一般，反而鍾意影相，見佢哋兩個枕住部相機，你影吓我，我又影吓你，非常恩愛。連攝影師同佢哋影相，佢哋都要用佢哋部相機影先。&#13;<br> 林小姐、黎先生：「冇乜特別話捧邊隊，因為我哋由加拿大返嚟無耐。對兩隊都唔熟悉，不過身為香港人，都係捧香港隊啦！」</p><p><spanclass><fontstyle>迷中國  &#13;<br> <b> 自製橫額捧場</b> &#13;<br> 自製橫額鄧先生，一睇就知係中國隊擁躉，一講到中國隊簡直唔停得口。&#13;<br> 鄧先生：「今日嚟講，最鍾意李鐵，個名夠勁，腳法又好，其他好似曲波、李瑋峰都唔錯，就算今日唔齊人都實食冇黐牙！」</fontstyle></spanclass></p><p><b> 矇查查入場</b> &#13;<br> 兩位不願透露姓名靚女，擺明入場陪跑，問佢最鍾意邊隊，好猶豫咁話：「中國隊啦……」最鍾意邊個？「18號啦。」點解年初一嚟睇波？「陪屋企人囉！」收到，難怪話最鍾意18號啦！18號都冇出場！</p><p><b> 捧李鐵曲波</b> &#13;<br> 香港足球有望，一大班年輕人入場捧場，不過佢哋今日捧嘅係中國隊，就連五星旗都出埋，果然夠氣勢。&#13;<br> 張先生：「今日最佳球員一定係李鐵，點解？我偶像嚟㗎！」</p><p>同樣係中國隊fans嘅有另一位年輕人。&#13;<br> 溫先生：「我就捧曲波，不過冇所謂，都係中國隊！點解捧中國隊，球員平均腳法穩定，個人技術出色，加上有好嘅教練……」評得頭頭是道，可惜中國隊今場輸咗，陰功。</p><p><b> 各有喜好</b> &#13;<br> 呢對拖友，證明咗情侶間係可以有唔同嘅選擇，又可以非常融洽。&#13;<br> 陳小姐：「一心嚟捧中國隊場，特別係曲波，腳法好，偶像呀！」&#13;<br> 熊先生：「我就支持港聯丘建威，一句講晒，香港必勝！」</p><p><spanclass><fontstyle>李響：好好一堂教育課  &#13;<br> 身為《體壇周報》記者，撰新書《告訴你一個真米盧》兼專門貼身採訪中國國家足球隊的李響，原來都是第一次來香港看賀歲盃，對於萬人空巷的盛況，她坦言覺得出乎意料之外，「看到很多老球迷，老公公、老太太也來看，聽說才知道賀歲盃有頗久歷史。」兩地球迷有差別嗎？「香港球迷也挺熱烈，但他們比較文明、有Order（秩序）及禮貌。」</fontstyle></spanclass></p><p><spanclass><fontstyle>中國隊只盡五成努力  &#13;<br> 對於今次中國隊落敗，李響似乎頗維護中國隊：「中國隊四個月以來都在做體能訓練，他們不在比賽狀態，表現不好。友誼賽跟大賽不同，他們也盡力去打，但潛意識難免動力不太強。」球隊初賽後有檢討嗎？「年輕球員比較平和，其實也有一點習慣，中國隊是屬於慢熱的隊伍，愈打得久愈好，去年初中國隊也曾經試過輸得一塌糊塗。中國隊今次只盡五至六成努力，港聯則出盡百二分努力！今次對中國隊是好好一堂教育課，令他們更認真，趕快集中比賽。」&#13;<br> 沒有神奇教練米路天奴域在場，中國隊表現是否不同？「我想差別沒有那麼大，只是11位年輕球員都是首次合作，默契不足。」</fontstyle></spanclass></p></body></html>