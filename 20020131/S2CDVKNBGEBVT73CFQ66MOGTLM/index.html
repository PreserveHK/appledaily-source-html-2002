<html><header><meta charset="utf-8"><title>馮仁昭四圍超：小雪失勢師妹爬頭位</title></header><body><h1>馮仁昭四圍超：小雪失勢師妹爬頭位</h1><p>唱片同經理人公司每年都會印製新年月曆，從呢啲月曆嘅擺陣，就知道今年邊個被力捧，邊個失寵。&#13;<br> 好似馮仁昭啱啱收到羅傑承嗰間亞洲第一唱片公司嘅月曆，做月曆封面嗰個竟然唔係公司嘅阿姐小雪，而係一個叫關心妍（阿Jade）嘅新人。驟眼睇阿Jade外形有啲似小雪，都係眼大大嘅靚女，不過佢就比師姐小雪有型啲。<br> &#13;<br> <spanclass>屈就排二月 &#13;<br> 被傳失寵嘅小雪，今年真係地位難保，除咗俾阿Jade踩住，冇得做月曆封面之餘，重要屈就排喺二月，一月個頭位都要讓埋畀阿Jade。唯一嘅安慰係小雪喺月曆出現嘅次數同阿Jade一樣。&#13;<br> 聽講阿Jade喺加拿大參加過全球華人新秀歌唱大賽，重攞咗冠軍，之後又代表加拿大去上海參加歌唱比賽，攞咗最具潛質新人獎。聽聞佢又識玩樂器，都幾有料㗎。<br> &#13;<br> <spanclass>成龍頸鏈贈韓女歌星 &#13;<br> 成龍前日去咗台灣，為佢隻全新大碟造勢。碟中佢除咗會同鄧麗君、藤原紀香同鄭秀文合唱外，重會同韓國人氣女歌手李秀英合作。為咗表示對李秀英嘅重視，成龍噚日喺記招重親自送咗條頸鏈畀佢。&#13;<br> 成龍話有成六年冇出碟，錄音嘅時候比一般歌星辛苦好多，尤其係對住空氣同鄧麗君合唱《我只在乎你》。</spanclass></spanclass></p><p><spanclass>張國榮點名與宋承憲合作 &#13;<br> 早排韓國女星宋慧喬嚟咗香港，哥哥張國榮即刻約佢見面，重點名要搵佢一齊拍徐克嚟緊開拍嘅大片《三少爺的劍》。原來哥哥係一個韓劇fans，佢欽點完宋慧喬之後，重睇中韓國人氣小生宋承憲。聽講佢因為睇完宋承憲嘅《藍色生死戀》之後，覺得佢幾好，所以就向徐克推薦。聽講徐克下個月重會專程飛去韓國同佢哋會面，傾吓合作細節。<br> &#13;<br> <spanclass>余文樂入樂壇拍拖受壓 &#13;<br> 盧巧音（Candy）個男朋友余文樂，大前晚喺台灣專程返港捧女友演唱會場，睇到半場就走人。馮仁昭知道佢係去咗環球唱片公司試音，而唔係之前報道所講嘅Sony。&#13;<br> 梗係啦，唱片公司想簽佢，無非係sell佢個靚仔樣，出嚟對撼今年英皇班男新人啫，所以近來佢同女友Candy開始受壓，唔可以再咁高調拍拖，等余文樂留番啲幻想畀班靚妹仔，所以佢唔會同女友喺埋同一間唱片公司。<br> &#13;<br> <spanclass>Shine獲EMI重鎚力捧 &#13;<br> EMI最近要力捧一隊二人組合Shine，呢兩個男新人，一個好似金城武，一個似郭富城。佢兩個都幫年代簽咗經理人約，然後再畀EMI訓練，早排就去過日本學唱歌同跳舞。EMI視Shine為秘密武器，準備用嚟打英皇啲新人，而年代老闆邱復生同台灣嘅福隆老闆娘萬福鴻都睇好呢兩個新人，話明要用全力捧紅佢哋。</spanclass></spanclass></spanclass></p></body></html>