<html><header><meta charset="utf-8"><title>股壇瀏覽器：德發今鋪有料到</title></header><body><h1>股壇瀏覽器：德發今鋪有料到</h1><p>港股噚日繼續牛皮，成交只得37.6億元，靜到不得了，恒指收報9723，升2點。稍後中國電信上市集資25至35億美元；渣打又話集資至少3億美元；而盈富（2800）至少都要集資40億元，即係話大市至少要被抽水258億元，以噚日成交額計，足足相當於港股7日成交額，除非有新錢流入，否則大市將被抽乾水而下挫，其中以兩間國內電訊股壓力最大。<br> &#13;<br> <spanclass>基金準備低吸國泰 &#13;<br> 明晚就係911事件一周年，近期航空股已累積不小跌幅，國泰（293）噚日再跌3.7%，收10.35元，南航（1055）跌1.19%。市場除咗憂慮再出現恐怖襲擊外，亦擔心英美攻打伊拉克會刺激油價急升，不過國泰在對沖期油方面素有經驗，而且戰事估計不會拖長，據聞有基金準備伺機吸納。&#13;<br> 華富國際（952）早前啱啱供完股，跟手又話要併股，每50股併為1股，併完股之後，每股面值仍為1仙不變，睇個勢公司似乎為下次抽水鋪路，唔通公司想轉型做抽水機器？公司早前5供3，發行20億股，每股1.5仙，集資3000萬元左右，集資所得只用作營運資金，並無新搞作，旗下網站業務前景一般，其他業務亦不見得吸引。股民聽見話要併股，股價即刻腳軟，一度跌至1仙。&#13;<br> 德發國際（928）經過一輪調整後，最近請證券界北上睇時裝表演，趁機推介公司前景。據聞當中有部份中小型基金，睇好隻股發展潛力，好似有意想入股。德發噚日急升14.6%，收報0.51元，喺咁靜嘅市況中，成交竟達1455萬元。黑客話，呢一鋪相信有料到，有貨可以繼續持貨，睇多一陣至沽，短線甚至可以沽完再追。&#13;<br> 阿　虎&#13;<br> </spanclass></p></body></html>