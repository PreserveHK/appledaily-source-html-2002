<html><header><meta charset="utf-8"><title>星媽布吉開海鮮餐廳一個信字38萬創業</title></header><body><h1>星媽布吉開海鮮餐廳一個信字38萬創業</h1><p>如果有三、四十萬資本，又喜歡食的朋友，可以效法前童星鄭柏林的媽咪鄭太，在布吉開一間海鮮餐廳，既可滿足口腹之慾，又可以作為朋友聚腳地，可謂一舉兩得。況且鄭太相信2006年，布吉將會替代深圳，因有來往香港及各地的火車總站，到時人流會比現在更旺。想在內地創業的朋友，布吉這個具潛力的地方，可會在你考慮之列呢？&#13;<br>記者：羅蘭&#13;<br>攝影：KennyWong</p><p><spanclass><fontstyle>本開魚蛋檔　可惜租太貴  &#13;<br> 鄭太可說是兒子鄭柏林的經理人，因為他所拍的每一部戲，都是由鄭太接洽，但自從柏林專心學業後，鄭太卻成為藝人經理人，專門為他們洽談大陸登台事宜。不過她百足咁多爪，上月底她還跟舊同學在布吉新樂路開了一間食肆，名叫「柏林海鮮餐廳」。&#13;<br> 「其實原本我係想開魚蛋串燒檔，因為我和一班藝人見到東門嘅串燒檔口，每日都有好多人幫襯，所以就想開番一間，順便可以有一個聚腳地。點知我哋發覺喺東門租一個約400呎嘅舖位，都要五、六萬蚊，簡直貴到嚇親，於是講講吓就無咗件事。&#13;<br> 「後來我有一個福建嚟嘅舊同學，佢又話想喺深圳開一間廣告設計公司，但唔知點解大家傾吓傾吓，我哋竟然會一齊開咗間海鮮餐廳。」鄭太自己都莫名其妙地笑起來。</fontstyle></spanclass></p><p><spanclass><fontstyle>餐廳名字　審批嚴格  &#13;<br> 環顧整間餐廳，面積1000多呎，布置簡單整潔，以白色為主，牆上只掛了幾幅照片，全是香港藝人。&#13;<br> 「我覺得餐廳最重要係乾淨，所以我唔會特別布置得美輪美奐，簡單舒服就已經好好。你知啦，我呢度經常都會有藝人出入，佢哋食嘢好嘴刁㗎嘛，做海鮮就最好喇。本來我間餐廳叫『明星館』，但因為內地話明星呢個名唔可以亂用，於是我咪改『柏林』，因為呢兩個字好夾我同拍檔嘅時辰八字。點知佢哋又話柏林係德國地方名，後來我解釋話我個仔都係叫柏林，佢哋先肯批咋。」</fontstyle></spanclass></p><p><spanclass><fontstyle>投資成本　超出預算  &#13;<br> 鄭太初次在大陸創業，很多事都不知怎辦，幸好拍檔俞先生是內地人，於是申請牌照、租舖及訂貨等大都靠他。&#13;<br> 「選在布吉開業係因為佢租金比東門平好多，而且俞生話到06年，布吉的火車站起好後，人流就會多好多。初時我以為資金唔使太多，二、三十萬乜都搞掂，但點知淨係買杯碟我都用咗萬五蚊；以為魚缸幾千蚊都可以做到，點知又花咗萬五蚊。重有我唔知道原來豬肉都要入幾十斤，啲海鮮就真係海鮮價咁貴，所以如果想做生意，我提醒香港嘅朋友錢銀最好預鬆少少。」</fontstyle></spanclass></p><p><spanclass><fontstyle>開張日　藝人寫試味報告  &#13;<br> 話鄭太心口寫個勇字就去做生意，一啲都無誇張，因為原來到開張那天，鄭太和俞生都從未嘗過大廚的手勢。&#13;<br> 「係呀，我哋真係唔知驚㗎，因為我哋兩個都係門外漢，完全靠信人。我其實根本唔識個大廚，亦未曾食過佢煮嘅餸菜，全靠我一個內地朋友幫我物色，佢喺飲食行業係老手，我只係信佢咋。連個大廚都問我使唔使試吓佢做嘅菜，但我就話到開張嗰日，我自然會叫啲藝人嚟試，因為佢哋食慣好嘢，比我會更在行。&#13;<br> 「到開張嗰日，好多藝人都上嚟試食，我就畀紙筆佢哋，要佢哋食完每一碟菜之後，寫份試味報告，然後我就畀大廚跟住改良。就連啲藝人都話我係冒險家，敢搵一班連自己都唔知好唔好嘅大廚番嚟開業。」</fontstyle></spanclass></p><p><spanclass><fontstyle>侍應要化妝保持靚笑容  &#13;<br> 對於自己班員工，鄭太表現得極為滿意。&#13;<br> 「佢哋個個都幾聽教，但就要好似湊女咁湊，因為始終大家文化不同，香港人話頭醒尾，但佢哋就要慢慢教。好似我會要求班女仔返工化妝，無論個客食幾多錢嘢，都要對佢哋保持笑容。有時我自己會喺香港買啲化妝品或香水畀佢哋，𠱁佢哋開心，所以我同佢哋都能打成一片，連附近食肆嘅員工，都好羨慕我哋上下相處得咁開心。&#13;<br> 「其實上到嚟做生意，我哋應該入鄉隨俗，我哋同隔籬嘅西餐廳好熟，例如佢哋唔夠調味料或者外賣膠盒，都會過嚟同我哋借，無所謂啦，大家互相關照。」</fontstyle></spanclass></p><p><spanclass><fontstyle>隨機應變迎合客人口味  &#13;<br> 不過有一樣是連鄭太都估不到的，就是這間餐廳原本以海鮮作主打，但現在卻演變成以小炒為主。&#13;<br> 「原來呢度嘅人唔會食太貴價嘅海鮮，佢哋反而鍾意價錢平嘅小炒，所以我哋惟有改變方向，以十八蚊斤基圍蝦同一蚊一隻扇貝做宣傳，吸引客人入嚟幫襯。另外，我哋又會推出五蚊一個快餐連例湯，又大力推廣大廚嘅招牌菜式蒜香骨。所以開張十幾日，我哋已經有一班日日上嚟開飯嘅熟客仔，佢哋主要係附近商舖嘅職員，重話鍾意我哋間餐廳有酒店式嘅服務、大牌檔嘅價錢咁話，令我不知幾高興。」&#13;<br> &#13;<br> &#13;<br> &#13;<br> &#13;<br> &#13;<br> &#13;<br> <center> <spanclass><fontstyle>招牌菜  </fontstyle></spanclass></center> </fontstyle></spanclass></p><p>&#13;<br> &#13;<br> <spanclass><fontstyle>柏林海鮮餐廳投資本錢  &#13;<br> 投資日期：2002年5月&#13;<br> 租金（2個月按金1個月上期）　?60,000&#13;<br> 裝修（連廚房爐具、枱櫈、電器）　?200,000&#13;<br> 入貨　?50,000&#13;<br> 人工（共18名員工）　?23,000&#13;<br> 員工宿舍（按金、上期連家具）　?20,000&#13;<br> 流動資金　?30,000&#13;<br> 雜費（管理費）　?500&#13;<br> 總投資額　?383,500&#13;<br> 預計首月營業額：?100,000&#13;<br> 預計首月盈利：?50,000</fontstyle></spanclass></p><p><spanclass><fontstyle>牌照申請  &#13;<br> 根據鄭太拍檔俞生表示，在布吉開餐廳開業前須申請：&#13;<br> 1﹒衞生許可證&#13;<br> 2﹒消防證&#13;<br> 3﹒環保證&#13;<br> 4﹒稅務登記證&#13;<br> 5﹒以上批文齊備後才可申&#13;<br> 6﹒請工商營業執照&#13;<br> 查詢網址：<ahref http:>www.szaic.gov.cn &#13;<br> &#13;<br> <spanclass><fontstyle>開業心得  &#13;<br> 1.資金要鬆動：不可計算得太盡，因為會有很多預計以外的開支。&#13;<br> 2.抱開放態度：對員工要有耐性及包容性，凡事都要放開懷抱。&#13;<br> 3.內地人幫忙：最好有熟人在內地幫忙，方便跟當地有關部門溝通。&#13;<br> 4.要學識執生：如果見勢色不對，需立即轉營業方向，免鑽牛角尖。&#13;<br> 5.找個好廚師：大廚是餐廳的靈魂，所以一定要找到個好的，還要親嘗對方的手勢。&#13;<br> &#13;<br> <spanclass><fontstyle>聯絡我們  &#13;<br> 面對香港經濟不景，裁員不停，失業率持續上升，香港經濟逐步轉型，人人北望。「北上創業」版訪問一些香港人在內地成功創業的例子，如閣下是其中一分子，又願意將你的經驗跟讀者分享，請聯絡我們。來信請寄將軍澳工業邨西駿盈街八號《蘋果日報》副刊「北上創業」版收或傳真：27420542。請附聯絡電話。</fontstyle></spanclass></fontstyle></spanclass></ahref></fontstyle></spanclass></p></body></html>