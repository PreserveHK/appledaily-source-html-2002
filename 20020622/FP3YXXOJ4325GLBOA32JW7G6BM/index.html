<html><header><meta charset="utf-8"><title>一味窩輪：9107跟貼正股</title></header><body><h1>一味窩輪：9107跟貼正股</h1><p>受美股拖累，港股又跌162點。有啲股票，唔鍾意跟大市進退，華能國際（902）就係，收6.50元，升20仙。5件華能Call輪，件件有進帳，升得最勁嘅係9107，收72仙，升14仙，升幅24%。&#13;<br> 9107平水咁滯，跟正股跟得好貼，每份輪兌1股正股，正股升20仙，佢升14仙，啱數。9107個半月後夠鐘，溢價0.8%，槓桿率9倍。喺華能上落之中搵食，揀輪，唯一最啱嘅係9107。吼住華能回落到6元邊邊，執9107。&#13;<br> 華能有隻非常高溢價嘅Call輪9360，現價41仙，溢價高到33.7%，槓桿率15.9倍，昨升7.8%，因為溢價高，唔係咁易跟貼正股。雖然明年1月先到期，都唔可以值咁高嘅溢價。就算睇好正股，9360都唔可以列作首選。&#13;<br> 中遠太平洋（1199）亦係逆市而升，收5.95元，升10仙。相關Call輪9300同9286，分別升5%同4%。<br> &#13;<br> <spanclass>中遠Call輪冇乜作為 &#13;<br> 中遠兩隻Call輪作為唔大，理由係正股上望水位有限，而兩隻輪本身嘅數據亦唔夠靚。9300溢價太高，9286槓桿率太細。&#13;<br> 章盛</spanclass></p></body></html>