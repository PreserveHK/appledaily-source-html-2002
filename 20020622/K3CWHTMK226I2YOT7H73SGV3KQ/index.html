<html><header><meta charset="utf-8"><title>盈利率有望回升<br>股路縱橫：浙玻可持中長線</title></header><body><h1>盈利率有望回升<br>股路縱橫：浙玻可持中長線</h1><p>英巴大戰，90分鐘分出勝負，巴西始終技勝一籌，2比1小勝，朗拿度狀態「番咗嚟」，成隊波生晒，最具冠軍相。&#13;<br> 呢場世紀之戰，好多老闆都隻眼開、隻眼閉，畀夥計睇到夠。噚日下晝兩點半場，由茶餐廳50元一位，到大酒店150元一位，全部爆滿，工商業活動，有得有失，無得計。&#13;<br> 講番個市，噚日又再尋底，恒指受美股拖累，低開百多點後，就在極窄幅度內上落，高低相差僅65點，收市仍在低位徘徊，恒指報10591，跌162點，成交63億，期指平水。大市由高位已下跌1400點，並已進入超賣區，反彈浪隨時出現。&#13;<br> 國企股逆流而上，指數2130，接近高收，升16.7點。電力股全面上揚，華能（902）、北京大唐（991）同山東國電（1071）都有進帳；石化股以儀征化纖（1033）最佳，收1.18元，升3仙；上海石化（338）則平收1.16元。兗煤（1171）近期在3.0至3.4元間上落，噚日收3.25元，升0.1元，若升破3.4元阻力，目標指向3.8元。<br> &#13;<br> <spanclass>PE跌至吸引水平 &#13;<br> 浙江玻璃（739）係民營H股，但近期表現則比大部份H股為遜色，前日中段跌到2.125元，創出上市新低，噚日則收2.2元，跌5仙，由於股價已比上市後高位3.25元回落頗多，且PE亦已跌至吸引水平，屬於可部署低吸作中長線持有對象，年底有機會賺2至3成。&#13;<br> 2001年度（12月止），浙玻獲利2.12億元（人民幣．下同），上升30%，每股盈利0.514元。&#13;<br> 去年平板玻璃供過於求，售價下調，但政府已嚴格控制新生產線投產，料供求情況將會在明年取得平衡，盈利率亦可回升。現年度盈利估計可上升至2.4億元，每股盈利0.42元（因上市新股攤薄），折算0.4港元，可候股價回落至2.0港元吸入，以保守PE6.5倍計，股價可見2.6港元。&#13;<br> 郭兆誠</spanclass></p></body></html>