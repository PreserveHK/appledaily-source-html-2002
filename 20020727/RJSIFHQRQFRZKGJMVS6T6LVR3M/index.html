<html><header><meta charset="utf-8"><title>一味窩輪：9092唔係冇得博</title></header><body><h1>一味窩輪：9092唔係冇得博</h1><p>所謂「天下本無事，庸人自擾之」，大老爺如果少搞啲起樓8萬5、股價5毫子，咁就功德無量，我輩小民必能安居樂業。&#13;<br> 閒話表過，講番窩輪。滙豐（005）昨日冇跌，重逆市而升3格，收85元。前日偷步而升嘅滙豐Put輪，是日真係全程受壓，9034跌近18%、9234挫12%、9366亦跌3%。&#13;<br> 炒輪就係咁，上咗車要識得落車，一覺得唔妥，有錢賺嘅就要先食胡，就算輸少少都要投降。&#13;<br> 昨日雖然跌市，仍有Call輪升。5大威水輪當中唯一嘅Call輪係9092，呢件係上海實業（363）嘅備兌認購證，昨日由2仙彈上3仙，咁就升咗5成，下月26日到期，溢價7.3%，槓桿率43倍。&#13;<br> 9092雖係價外末日輪，但唔係冇得博，風險當然極高，所以注碼要細。<br> &#13;<br> <spanclass>正股見14元輪升5成 &#13;<br> 9092行使價13.55元，正股現價12.9元，若喺隻輪到期前正股升上去13.85元（升7.4%），現價買9092打和。若喺到期前正股升上14元（升8.5%），平水計9092值4.5仙，較現價高5成。上個禮拜五，上實重做緊14.35元。&#13;<br> 章　盛</spanclass></p></body></html>