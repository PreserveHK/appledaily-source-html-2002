<html><header><meta charset="utf-8"><title>鄭耀棠敢言 - 左丁山</title></header><body><h1>鄭耀棠敢言 - 左丁山</h1><p>油塘地盤發生勞工與警方衝突，引起餘波，皆因鄭耀棠在新城電台節目《明茶館》對主持人吳明林講到某些惡勢力。一啲地盤工人於是痛罵鄭耀棠身為工聯會主席，唔幫工人爭取權益。&#13;<br> 左丁山於是問惡佬明及一啲建築界管理人，鄭耀棠是否亂咁噏。佢哋都話：「鄭耀棠唔錯得晒！唔應該媽佢。事實上，老鄭膽敢咁講，抵佢做工聯會主席。」&#13;<br> 惡佬明建築邦等根據親身經驗，知道一啲做法唔係正宗嘅判頭，利用「總承建商須賠償兩個月人工」嘅條例，鑽晒空子，隨時做到工程即將完結之時，就拖欠兩個月人工，完工後一走了之，等工人去勞工處搵總承建商賠。工人之中，有時三幾個做假，有時兩三成人做假，有時一兩成人做假，同時在三四個地盤有工作紀錄，蓄意騙取工資，如此一來，一到發生欠薪事件，啲老實工人（佔極大部份）就變成白狗當災，俾啲黑狗偷食，害到雞毛鴨血。惡佬明歎話：「嚡，真工人假工人，混在一齊，真假難分，啲假工有時又同啲壞判頭勾結，搞到我哋頭都暈埋，昅到金睛火眼都未必捉到啲假工。阿棠哥身為工人代表，都知道情況，好嘢呀！」&#13;<br> 好多總承建商都係老牌字號，斷不敢唔出糧，偏偏一啲判頭唔爭氣，害死老細又害死啲老實工人，更害親行之有效嘅判工制度！</p></body></html>