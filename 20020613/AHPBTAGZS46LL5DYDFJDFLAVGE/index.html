<html><header><meta charset="utf-8"><title>大廚獨家醬汁配出Fusion菜新潮流</title></header><body><h1>大廚獨家醬汁配出Fusion菜新潮流</h1><p>　　沉寂了一陣子的Fusion菜，最近又好似活躍起來，位於銅鑼灣摩頓台的意大利餐廳，最近亦出來一齊「混」，放棄傳統意菜，主攻自創混合菜。大廚將中、西、意、法、日多國材料大兜亂，重新配搭出一系列反傳統、多變化的菜式，而餐廳每日還會推出由大廚自創的獨家醬汁，令每道菜更添特色和滋味，務求做出另一個混合菜的新潮流。&#13;<br>&#13;<br>記者：黃婉冰　攝影：陳盛臣</p><p><spanclass><fontstyle>CasaMia仲夏混合新菜  &#13;<br> ＊鮮櫻桃茄子配西柚沙律　$88&#13;<br> 秘製廚汁伴鮮象拔蚌　$138&#13;<br> ＊黑醬油大蝦日本冷麵　$138&#13;<br> 秘製鮮魷魚筒釀野米飯　$148&#13;<br> 羊肉薄餅配薄荷汁　$108&#13;<br> 番茄大鱔湯　$68&#13;<br> 黑菌汁雜菜炒河粉　$98&#13;<br> 憶其利天鵝雪糕　$88&#13;<br> ＊推介菜式</fontstyle></spanclass></p><p><spanclass><fontstyle>鮮櫻桃茄子配西柚沙律$88  &#13;<br> 夏天熱辣辣，又凍又酸的菜式自然成為大熱，所以大廚亦以清新的車厘茄、沙律菜和一種叫血橙的橙肉做出這款沙律。產自美國的車厘茄分別有紅、黃兩種，後者較為少見，而血橙則來自加州，橙肉紅噹噹的血橙，大廚表示這種橙味道比普通的酸，但又沒有西柚般苦澀，用橙肉打茸混合橄欖油、醋吊味，用其獨有的酸味將胃口打開。</fontstyle></spanclass></p><p><spanclass><fontstyle>黑醬油大蝦日本冷麵$138  &#13;<br> 短小精悍而矜貴的澳洲龍蝦仔，肉少但有鮮味搭夠，起肉加乾葱、洋葱、蒜頭及辣椒爆香，伴以日式冷麵，冷麵汁是大廚用味林、清酒、紹興酒調校，用熱辣辣的龍蝦配涼浸浸的冷麵，做出複雜的冷熱口感。龍蝦另有兩款醬汁相伴──日式的芥辣豉油汁、意式的乾葱橄欖油汁，一濃一淡任你蘸。</fontstyle></spanclass></p><p>大廚Dicky：「龍蝦肉用唔同香料炒過，炒至八成熟，保持爽口口感，加上有自製冷麵汁的冷麵，一冷一熱，做出不同口感，入口味道複雜，幾有特色。」</p><p><spanclass><fontstyle>秘製鮮魷魚筒釀野米飯$148  &#13;<br> 日本料理常見的魷魚筒飯可能未必讓你驚喜，但這款帶有意大利風味的可能會例外。原隻魷魚筒內的意大利野米飯先用雞湯、爆香的洋葱煮熟至入味，用湯煮野米可以令本身粗糙的飯粒變得軟滑，釀入魷魚內煎香，讓兩種材料的鮮香味互相融合。橙紅色的是日式酸辣汁加魚湯煮成的開胃酸辣汁，淋少少吊出鮮味。</fontstyle></spanclass></p><p><spanclass><fontstyle>秘製廚汁伴鮮象拔蚌$138  &#13;<br> 雖然品嘗鮮甜象拔蚌的最好方法只得刺身一種，但只要從醬汁方面落手，都可以來個味覺大革新。外圍是日式的豉油加芥辣，調出粉綠色的醬汁，內圍是加了雜椒汁的意大利橄欖油，為令象拔蚌肉入口更爽，會先用少許梳打水輕輕浸過，但又不會令鮮甜味流失，用意、日配搭擦出醬汁新口味。</fontstyle></spanclass></p><p><spanclass><fontstyle>羊肉薄餅配薄荷汁$108  &#13;<br> 改良自餐廳向來受歡迎的羊肉球薄餅，一反傳統棄用鮮茄香草汁做汁底，換上羊肉伴侶薄荷汁，汁內混有羊肉燒汁、薄荷啫喱，以求做到原汁原味。在極薄的餅皮上鋪滿免治羊肉同鮮薄荷葉生焗，羊肉汁盡在薄餅中。</fontstyle></spanclass></p><p><spanclass><fontstyle>憶其利天鵝雪糕$88  &#13;<br> 巴夫熱潮已吹到各大小餐廳，大廚亦緊追潮流推出自製巴夫，一改圓圓外形，以高貴天鵝形態示人，兩大球由日本運返的芝麻雪糕做天鵝身，伴以鮮打紅桑子汁，靠汁的酸味來減低雪糕和巴夫所帶來的甜膩感。</fontstyle></spanclass></p><p>店名：CasaMia&#13;<br> 電話：25778383&#13;<br> 地址：銅鑼灣摩頓台5號百富中心1字樓&#13;<br> 座位：70個&#13;<br> 營業時間：上午11時半至下午3時，晚上6時半至11時半。&#13;<br> 付款方法：現金及信用卡（Visa,Master,AE,Diners,JCB）</p></body></html>