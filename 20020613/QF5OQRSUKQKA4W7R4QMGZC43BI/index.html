<html><header><meta charset="utf-8"><title>新車速報：<br>豐田Alphard新一代流動豪宅</title></header><body><h1>新車速報：<br>豐田Alphard新一代流動豪宅</h1><p>被視為係新版日產Elgrand頭號敵人，以及同廠Granvia接班人嘅豐田Alphard豪華MPV，日前經已有獨立車行火速引入，而我哋更特地搵嚟一部頂級版為大家作介紹㖭。新車不但擁有突出吸引嘅造型，極盡豪華嘅車廂布局；更能予人有置身家中之感；今日不如一齊嚟先睹為快，參觀吓呢個豐田嘅「新樓盤」啦。&#13;<br>記者：黃凱穎&#13;<br>攝影：陳偉強&#13;<br>ImageGirl：Kay</p><p><spanclass><fontstyle>車廂闊落設備齊全  &#13;<br> 新車不但空間闊落，三排高級真皮座椅及中排腳枕配搭，不但能增強乘坐舒適度；前後特大天窗，同埋獨立冷氣送風裝置，亦能令享受程度進一步提升，當然重有桃木裝飾，以及半皮半桃木軚環嘅豪華配搭。不過最吸引嘅，會係此車喺車頭及車尾分別置有攝影機，佢哋都能夠將車身前後嘅路面情況拍攝下來，駕駛者可透過設於中控台頂端嘅顯示屏幕，獲得有關影像，從而為你喺倒後泊車，又或者日常行車時增添不少方便。</fontstyle></spanclass></p><p><spanclass><fontstyle>外表吸引成焦點  &#13;<br> 新車造型較原有Granvia來得更富時代感，除炯炯有神嘅頭燈，襯以闊大鬼面罩夠吸引力外，極富肌肉感嘅車身線條，響四輪16吋合金軨襯托下，亦能凸顯出一份活力感。雙趟門配搭方便上落外，當中左邊為電趟門設計，尾門亦屬電控操作，用落真係好方便㗎！</fontstyle></spanclass></p><p><spanclass><fontstyle>3.0V6引擎動力充裕  &#13;<br> 一台3.0公升V6引擎不但動力輸出充裕之餘，運轉又見順暢寧靜，加上隔音工夫不俗，故此能令每位乘客皆可享受到一個寧靜舒適嘅乘車環境；而匹配上一套4前速自動波，亦令其有不俗嘅性能表現。此車更備有可調式避震，駕駛者可選擇Comfort或Sport模式，以應付不同路面需要㗎。</fontstyle></spanclass></p><p><spanclass><fontstyle>豐田Alphard3.0V6規格  &#13;<br> 引擎：2994ccV6DOHC&#13;<br> 馬力：220ps/5800rpm&#13;<br> 扭力：31.0kgm/4400rpm&#13;<br> 傳動：4前速自動波&#13;<br> 懸掛：（前）柱式獨立（後）扭力連桿&#13;<br> 制動：（前）透氣碟（後）碟式（ABS）&#13;<br> 輪胎：205/65R16&#13;<br> 尺碼：4800×1805×1935mm&#13;<br> 軸距：2900mm&#13;<br> 車重：1840-1890kg&#13;<br> 新車售價：約港幣43萬起&#13;<br> 車輛提供：富利堡汽車（28776700）</fontstyle></spanclass></p></body></html>