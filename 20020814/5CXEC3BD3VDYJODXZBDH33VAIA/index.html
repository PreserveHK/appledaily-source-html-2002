<html><header><meta charset="utf-8"><title>　　小伏會喺邊度生BB？ - 李八方</title></header><body><h1>　　小伏會喺邊度生BB？ - 李八方</h1><p>小伏懷孕喜訊傳出，阿松一直冇否認，甚至有人開始估小小松或小小伏會喺邊度出世。聽聞阿松為咗唔惹人非議，傾向畀小伏在北京生產，因為揀在港或美都屬政治不正確。&#13;<br> 八方就唔係咁諗，大家想像一吓，幾個月後小伏臨盆，阿松又要撲上北京伴妻，大吉利是又發生好似「仙股事件」咁大鑊嘅風波，堂堂財政司長個心一半唔喺香港，點搞？加上政府成日鼓勵港人在港消費，八方一於列出香港最啱財爺夫人入住嘅醫院收費，畀阿松參考：（見附表）&#13;<br> 最豪嘅三日自然分娩套餐，不包括醫生費同麻醉費，收費介乎二萬六至三萬三，剖腹分娩五日套餐由三萬六至四萬五；聖保祿醫院則最平，四日自然分娩只收萬九，七日剖腹分娩亦只收二萬七。&#13;<br> 養和最貴，頭等私家房不設套餐計劃，每日房租三千，其他另計，住四日最少要花六萬，但亦最多富豪幫襯，例如誠哥媳婦、林青霞、張學友太太等名人，贈品有嬰兒被。創立近九十年嘅明德最有酒店Feel，有一百八十度維港景色海景露台，膳食由香港麗嘉酒店提供。聖保祿醫院送聖經，港安醫院包水力按摩缸，減輕臨盆產婦腰痛。唔知阿松小伏睇完會唔會心郁郁？&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>