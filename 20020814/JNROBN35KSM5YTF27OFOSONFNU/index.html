<html><header><meta charset="utf-8"><title>　　阿松地下經營大生意 - 李八方</title></header><body><h1>　　阿松地下經營大生意 - 李八方</h1><p>阿松同小伏日日成為公眾焦點，八方做到氣咳。為咗迎娶小伏，阿松幾個月內就同前妻分清身家；而阿松同「國師」葉國華兩夫婦合夥嘅公司「運科（山東）」，明知會惹來「利益輸送」嘅嫌疑，所以由初任財政司一職起，一直話會結束，但話咗年幾，今年申報利益，間公司仍然「健在」。&#13;<br> 八方真係唔知間公司究竟做啲乜嘢大生意，重難搞過同前妻分身家？於是踩上去報稱位於小瀝源某工廠大廈六樓嘅「運科（山東）」，看個究竟。點知上到去，該層已為國師間Group4保安公司佔用，職員話阿松有份嘅「運科（山東）」年幾前已經搬咗去地下。&#13;<br> 阿松貴人事忙，地址報錯唔出奇。再落到去地下，搵到一個好唔起眼嘅側門，門口淨係寫住「耀中教育管理公司」，原來就係葉國華嘅「運科集團」大本營。接待處掛上兩幅九七年港區籌委同國家領導人江澤民嘅大合照，不過職員話阿松有份嘅「運科（山東）」，只係集團其中一間子公司，𠵱家連由邊個職員負責都唔清楚。葉主席（葉國華）夫婦又飛咗去外國公幹未返，唔知問邊個？&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>