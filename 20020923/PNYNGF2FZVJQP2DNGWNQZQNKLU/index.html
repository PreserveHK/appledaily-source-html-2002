<html><header><meta charset="utf-8"><title>散工墮斃妻兒愁殮葬費</title></header><body><h1>散工墮斃妻兒愁殮葬費</h1><p>三十七歲任職地盤散工的曾憲業，日前在工作期間意外飛墮電梯槽身亡，遺下妻子阿娟及一名十三歲的兒子，突如其來的噩耗，令她痛失至愛，且失去家庭經濟支柱，刻下，她還要為亡夫的殮葬費用憂愁，感到前路茫茫。</p><p>容顏憔悴的阿娟嗚咽地說：「嗰晚佢冇返屋企，第日就接到公司嘅消息話佢工業意外死咗，我根本面對唔到呢件事，晚晚都要食安眠藥先瞓得着，我哋兩仔乸嘅生活開支暫時都係靠親戚幫手。」&#13;<br> 三十五歲的阿娟與丈夫曾憲業結婚十多年，育有一名現年十三歲、就讀中二的兒子傑仔，她婚後辭去電子廠工作，在家相夫教子，生活開支全由在工廠任職維修技工的丈夫負擔。九八年，其夫任職的公司因生意欠佳倒閉，失業多月後，九九年便轉行做地盤散工，月入約七千元，除了繳付基本的伙食費用，還要與姊弟一起供養年紀老邁的母親，經濟緊絀。<br> &#13;<br> <spanclass>三口家雖貧亦樂 &#13;<br> 雖然一家三口要節衣縮食，然而在阿娟眼中，他們雖貧亦樂，其夫更是一位百分百的好丈夫及好爸爸。阿娟回想與丈夫一起的愉快日子時說：「佢唔食煙又唔飲酒，放工就返屋企，為咗慳啲錢，放假我哋都好少周圍去街，多數都係去探嫲嫲。」&#13;<br> 依在母親身旁的傑仔向記者道：「好掛住爸爸，佢平日放工就陪我傾偈、打遊戲機同埋睇電視，佢知道我鍾意睇漫畫，有時就買漫畫書畀我睇。」</spanclass></p><p><spanclass>七旬母痛不欲生 &#13;<br> 七十七歲白髮蒼蒼的曾母，剎那間要面對愛兒身亡的打擊，連日茶飯不思，她老淚縱橫：「佢兩歲時阿爸就死咗，好早要出嚟搵食，若果佢有書讀，就唔使咁辛苦，佢真係好孝順，成日嚟探我，有時重會畀錢我使，佢話收入少咗，所以都唔敢亂使錢，𠵱家一下子就跌死咗，剩低佢哋兩仔乸，真係好慘！」&#13;<br> 為了兩母子日後的生活，阿娟打算向社會福利署申請綜援金。蘋果日報慈善基金了解她的經濟困境後，即時從「殮葬專戶」撥款一萬元，助其殮葬亡夫，以解燃眉之急。&#13;<br> 捐款編號：C0692&#13;<br> &#13;<br> 暖流熱線&#13;<br> 電話：29908688&#13;<br> 傳真：23702192&#13;<br> 電郵：<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>