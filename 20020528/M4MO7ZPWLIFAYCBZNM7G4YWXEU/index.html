<html><header><meta charset="utf-8"><title>數碼影音：<br>130萬像素WebCam夏日修身出擊</title></header><body><h1>數碼影音：<br>130萬像素WebCam夏日修身出擊</h1><p>近排市面上興起四合一WebCam，多款牌子產品同時湧現，原因好簡單，因為大部份多功能WebCam一切都以簡單為主，由機身零件、操控都極為簡單，而且賣價往往只需幾百蚊，相信能吸引一班要求及預算唔高嘅用家。	&#13;<br>&#13;<br>記者、攝影：徐影龍　&#13;<br>ImageGirl：Kelly</p><p><spanclass><fontstyle>4合1終極細機  &#13;<br> 呢款GM300為SPEED嘅最新產品，兼具拍照、錄影、錄音及視像鏡頭四大功能，憑住過往設計經驗，今次改善咗好多缺點，最明顯係機身設計。GM300走修身長條形路線，較舊型號渾圓式設計搶眼得多，加上體積纖巧重量極輕，攜帶上亦好方便，拍攝SnapShot至啱。&#13;<br> 另一突破係採用130萬像素感光元件，拍攝解像度達1,280×1,024，不過由於成本關係，只採用CMOS而非CCD為感光元件。機內設有32MB記憶體，以最高壓縮率記錄，則可儲存高達179張相片，要注意係內置記憶體並非FlashROM，故此電源一斷所有記錄會冇晒，拍攝中途唔可以換電。</fontstyle></spanclass></p><p><spanclass><fontstyle>硬照以外另類玩法  &#13;<br> 此機亦可錄影、錄音，拍攝動態影像兼收錄埋現場聲音，內置32MB記憶體約可錄下三分鐘短片，齋錄音更長達兩小時，學生大可慳番購買錄音筆嘅錢，可惜機身不設任何記憶體插槽，耗盡後要抄落電腦，不能加卡再錄。&#13;<br> 第四樣玩法就係可將擷取畫面即時傳送至電腦，變成一部視像鏡頭，除咗玩《NetMeeting》之類視像會議軟件外，若配合網絡監視軟件，重可當埋遙控防盜眼之用，令到GM300娛樂及實用性都兼顧到。除TWAIN驅動程式外，跟機重附送《PhotoImpression2000》同《VideoImpression1.6》兩款影像編輯軟件，為相片、短片作管理及加入各式效果之用。</fontstyle></spanclass></p><p><spanclass><fontstyle>配件講究賣相吸引  &#13;<br> 跟機配件亦算頗吸引，除頸繩、腰袋及鏡頭座外，重有一個占士邦式金屬盒包裝，雖然冇乜實際作用，不過勝在賣相吸引，作為禮物送畀朋友都係唔錯嘅選擇。另一樣配件則較實際，就係附送兩粒3A充電池及充電器，除可慳番買電錢外，充電器重可對應2A及3A充電池，令到其他產品都可透過佢嚟充電，又慳一筆。&#13;<br> 縱觀GM300賣相、眾多功能及價錢，的確頗為吸引，尤其係但求一嘗拍攝滋味嘅入門玩家。解像度亦日漸逼近入門級數碼相機，不過在感光元件、鏡頭質素及拍攝功能等方面，仍有一大段距離，故此暫未造成威脅。</fontstyle></spanclass></p><p><spanclass><fontstyle>GM300規格表  &#13;<br> 感光元件：130萬像素CMOS&#13;<br> 相片解像度：1,280×1,024&#13;<br> 記憶體：內置32MB&#13;<br> 體積：90(W)×38(H)×32(D)mm&#13;<br> 重量：40g&#13;<br> 售價：$830&#13;<br> 天海電子	&#13;<br> 查詢電話：29581113&#13;<br> &#13;<br> <spanclass><fontstyle>記者意見  &#13;<br> <b> 抵讚：</b> 機身吸引、功能眾多、價錢唔算貴。&#13;<br> <b> 要彈：</b> 解像度高但相片質素始終有限，電池蓋容易打開，心愛相片即時消失。</fontstyle></spanclass></fontstyle></spanclass></p></body></html>