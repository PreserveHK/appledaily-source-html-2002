<html><header><meta charset="utf-8"><title>大戶傳捲土重來<br>股路縱橫：文傳歷史可重演</title></header><body><h1>大戶傳捲土重來<br>股路縱橫：文傳歷史可重演</h1><p>本周四期指結算，由於噚晚美股冇市，投資者觀望，好淡亦未見有劇鬥場面，全日恒指在窄幅上落，收市11564，跌62點，成交大減到62億元，期指則高水22點。&#13;<br> 光通信（603）復牌，「中港聯軍」重張旗鼓，連帶「超人俱樂部」成員的和記港陸（715）同辰達永安（1189）都有好表現。光通信洽購中國發展（487），傾唔掂，對股價並無影響，市場主要係睇佢收購內地燃氣項目，是否會節外生枝。復牌之後，股價雖一度插到落16.4仙，但係，唔好唔信「中港聯軍」真係有咁嘅威力，由低位一路掃番上去，每個位都起碼食十幾球貨，講都唔信，下晝竟然可以反跌為升，收市高報21.9仙，反升4個位，成交16億股，總值3.2億元，居10大成交第3位。&#13;<br> 和記港陸早段重係「死咕咕」咁樣，但11點過後，突然有大盤掩至，在短短20秒之內，連掃4個位，又反跌為升，午後再上，高收1.04元，又升番3仙；辰達永安亦高收9仙，升4個位。港陸同辰達都係「聯軍」主力出擊嘅對象，前者轉型生產高增值產品，有消息指除數碼相機外，重會生產手機嘅周邊產品，以和黃（013）嘅關係，相信成事嘅機會好大。至於辰達，除有注資概念外，其發展前景亦屬「可大」而非「可小」，噚日股價一度低見8.1仙後高收，形成單日轉向，今日若能企穩在9仙水平，則調整完成，升浪再現。&#13;<br> 文化傳信（343）有消息，話今年初以雷霆萬鈞掃貨嘅大戶，即將捲土重來。記得當時文傳股價在短短10日內，由0.35元升到上0.53元，升幅超過5成。<br> &#13;<br> <spanclass>圖表現入貨訊號 &#13;<br> 呢幾個月，文傳在0.38元至0.46元間上落，牛咗咁耐，大升唔奇。目前10日、20日同50日線都在0.42元水平，圖表亦已出現入貨訊號，蓄勢待發，若升上0.44元，將可擺脫3條平均線，出現急升。大戶再出招，歷史亦會重演，以上升5成計，今次應可見6字頭。&#13;<br> 郭兆誠&#13;<br> </spanclass></p></body></html>