<html><header><meta charset="utf-8"><title>股壇瀏覽器：光通信不妨趁高沽</title></header><body><h1>股壇瀏覽器：光通信不妨趁高沽</h1><p>和黃（013）放棄收購環球電訊，可能反映誠哥對電訊市場有戒心，期指結算後，港股有可能會被電訊股拖累。中移動（941）在歐洲路演，據聞反應只屬一般，歐洲芬佬連當地電訊股都睇唔起，又點會將中移動放在眼內呢？如果市場反應好，中移動可能已即時配埋股集資。&#13;<br> 光通信（603）噚日復牌，成市場焦點所在，皆因大家都以為佢一復牌就會變「蛋散」，光通信一開市就跌成24%，但其後大戶大手掃貨，高盛、大摩與申銀重排晒隊接貨，收市倒升1.8%，成交逾3億元。光通信唔散得，都算幕後夠落力。&#13;<br> 光通信入股中油中泰項目單Deal前景未明，肯定會引起投資者疑慮，不過今次幕後人士明知會有基金出貨都肯瞓身接貨，此舉除咗顯示實力外，亦給予幫莊與跟炒芬佬一個信心保證。似乎今次光通信就算入股中油中泰真係唔掂，都唔想捧場客輸錢，唔知係咪怕下次冇人肯跟，所以幕後人士今次肯作出重大犧牲。&#13;<br> 黑客話，今次光通信或會企於高位一段時間畀人走貨，但遲啲就唔敢講，所以應趁高沽貨，直至內地燃氣業務發展前景明朗，先至炒過都未遲。<br> &#13;<br> <spanclass>和記行傳賣殼 &#13;<br> 和記行（720）股價由0.073元升至噚日收市0.186元，累積升幅達1.55倍。市場傳出，和記行將賣殼，聽講重話買家有幾個，搞到大股東都唔知賣畀邊個好。不過要留意此股成交有少少萎縮迹象，暫時唔適宜高追，等回番啲至諗。&#13;<br> 阿　虎</spanclass></p></body></html>