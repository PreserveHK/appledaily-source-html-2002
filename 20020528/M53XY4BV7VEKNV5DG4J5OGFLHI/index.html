<html><header><meta charset="utf-8"><title>今日肥師奶推介</title></header><body><h1>今日肥師奶推介</h1><p><spanclass><fontstyle>色彩吸引雪糕糭&#13;<br>端午節就快到啦，我肥師奶除咗自己包糭之外，都會買啲新口味嘅糭同屋企人分享，DoubleRainbow啱啱出咗款雪糕糭，炎炎夏日食用，既應節又透心涼。&#13;<br>雪糕糭外形同傳統糭無乜分別，切開後色彩十分吸引，入口更係完全另一回事，啲雪糕重好滑㖭。白色嗰隻係雪糕糭，以白朱古力作外層，包着荔枝雪糕、呍呢拿雪糕、芒果雪糕、綠茶雪糕及紅豆茸。而啡色嗰款則以朱古力做外層，包着朱古力雪糕、呍呢拿雪糕、芒果雪糕及蓮茸。每個有12-14安士重，由於全以人手包製，全線每日只出售一百五十隻。&#13;<br>&#13;<br>原價$128/隻&#13;<br>特價$98/隻&#13;<br>全線DoubleRainbow及DoubleStarCafe有售&#13;<br>查詢熱線：21867467</fontstyle></spanclass></p><p><spanclass><fontstyle>神仙蜜桃肉爽多汁  &#13;<br> 雖然正宗北京水蜜桃重未正式上市，但我肥師奶最近搵到一款貌似水蜜桃嘅新品種水果，佢叫神仙蜜桃，同樣嚟自北京，今年至喺本地出現。佢個樣有啲似水蜜桃但就係縮水版兼比較白淨，果皮同樣帶幼毛，味道清香，肉爽汁多，但唔及水蜜桃咁甜美。其Size細細，價錢較經濟，一磅大概都有五、六個。&#13;<br> &#13;<br> 約$10/磅&#13;<br> 部份果檔有售</fontstyle></spanclass></p><p><spanclass><fontstyle>強力去污綿  &#13;<br> 老公對我真係細心體貼，早兩日我話個不銹鋼煲省極都去唔到迹啫，佢今日即刻買塊強力去污綿畀我用，我就梗係即時用佢嚟洗刷不銹鋼煲，用咗發覺又幾好使好用，省啲難洗嘅污迹重輕鬆得多。強力去污綿以英國用料，日本製造，海綿有兩層用料，面層係幼細嘅水磨砂紙，對於難洗嘅污迹一擦即甩，但又不易刮花物件表面，底層則係軟滑嘅海綿，可以將擦乾淨嘅污迹抹走，互相配合。一包內有兩塊去污綿，其中一塊更方便用於洗刷有彎位及狹小嘅部位㖭！&#13;<br> &#13;<br> $42/包(2塊)&#13;<br> 銷售點：晉寶貿易公司(觀塘道328號溫黛工業大廈602室)&#13;<br> &#13;<br> 文：肥師奶</fontstyle></spanclass></p></body></html>