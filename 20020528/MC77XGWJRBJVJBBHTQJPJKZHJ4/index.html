<html><header><meta charset="utf-8"><title>地產多聲道：曉峰帶挈外區代理</title></header><body><h1>地產多聲道：曉峰帶挈外區代理</h1><p>房協馬鞍山曉峯灣畔響今個月開賣，1124個單位全數沽清，中原地產副營業董事陳文偉話，馬鞍山分行今個月佣金收入就超過200萬元，而曉峯效應向外擴散，令到中記嘅沙田、大圍同火炭分行都做到過100萬數；中原營業董事陳永傑透露，截至今個月26號，中原嘅佣金收入已有7971萬元，估計全月又會超過1億。&#13;<br> 長實荔枝角盈暉臺已經賣得七七八八，個盤約10萬呎商場「盈暉家居城」最近招租，據市場人士指出，嗰場啱啱租咗幾個舖位，其中租用面積1.3萬呎嘅海鮮酒家，月租20萬元，而另外兩個同為2300呎舖位，就各以8.05萬元獲快餐店承租。<br> &#13;<br> <spanclass>新地響應環保 &#13;<br> 新地上個禮拜六響「新地環保紛FUN日」，成立「千人環保隊」，並由約200個小朋友組成環保小先鋒隊，協助推動由新地及環保署合辦嘅「新地環保聯合大行動」。呢個活動為期一年，由新地旗下管理200多個屋苑嘅住戶自願參與，人數已逾千名。「新地環保聯合大行動」承諾會回收1.2萬噸可循環再造物料，以及呼籲住戶減少製造廢料。新地環保大使郭炳湘夫人，同環保署副署長司徒高義都有出席呢項誓師活動。&#13;<br> 蘭西</spanclass></p></body></html>