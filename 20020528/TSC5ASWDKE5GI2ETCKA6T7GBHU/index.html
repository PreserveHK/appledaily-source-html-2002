<html><header><meta charset="utf-8"><title>奧地利商人 - 左丁山</title></header><body><h1>奧地利商人 - 左丁山</h1><p>記得早一排，立法會議論警察高調上門拉梁國雄（唔係廉記先至識高調拉人），保安局局長葉劉淑儀為政府辯護之時，讀出一封奧地利商會嘅信件，當然係支持特區政府鎮壓示威啦，唔係讀嚟做乜。如果奧地利商會代表外國投資者意見，網上留言又有冇代表性呢？大評論家W話佢喺互聯網讀過唔少批評警察嘅意見，點解葉劉淑儀會睇唔到？&#13;<br> 睇公眾輿論，高官慣咗鍾意睇「親善」嘅，冇理「可惡刁民嘅」。奧地利人之中，喺香港最出名嘅一位人物，就係包玉剛爵士女婿蘇海文，佢曾經做過立法局議員，同政府高層好熟絡。&#13;<br> 大評論家W話：「奧地利人民去年選出一個新總理，係勒龐之類嘅人物。法國人思想自由，群起投票反對勒龐，支持希拉克。但奧地利人就選出一個勒龐同路人，你話佢地嘅思想係唔係特別保守？」一言驚醒，唔怪得奧地利商會會發信支持葉劉淑儀。記得奧國總理受盡歐盟國家反對，冇領袖肯同佢做老友。估唔到特區政府視奧國商會為友。&#13;<br> 其實現時政局未定，重未知邊個做部長，好多政府事情都唱晒慢板，延遲推行，所有委員會，高官下屬都想睇清楚，乜誰做乜局局長，先至決定政策何去何從。一位回流精英同左丁山講，「現時政策階層，接近癱瘓，最好就係放假一個月睇世界盃，𠵱家日日返工唔敢做嘢，好慘！」</p></body></html>