<html><header><meta charset="utf-8"><title>英軍擾敵閉門操練<br>求驗客手記：艾歷臣廢話𠱁傳媒</title></header><body><h1>英軍擾敵閉門操練<br>求驗客手記：艾歷臣廢話𠱁傳媒</h1><p>由於早前有個英國記者俾人捷足先登，攞咗張今次世界盃嘅採訪記者證，英格蘭國家隊就以安全為理由，取消咗禮拜一、二嘅傳媒採訪；但計我求大俠話，佢哋只係借勢擾敵，費事畀瑞典知咁多軍情。&#13;<br> 家陣球迷最關心嘅問題，梗係碧咸打唔打到對瑞典場波啦；不過英格蘭「閉門造車」，咁即係話碧咸嘅傷勢進展成點，根本就冇人會知。另外，英格蘭領隊艾歷臣喺暫停採訪前，高調話希斯基會喺對瑞典場波打正選。之但係，係人都知希斯基係英格蘭必然正選；所以艾歷臣咁講，等於無講任何嘢。&#13;<br> 英格蘭隊波家陣五癆七傷，中場幾乎冇晒人，相反瑞典就可以夫添，跑慣江湖嘅艾歷臣梗係要諗諗計啦；而最好嘅方法，就係唔好畀對手知咁多嘢。不過，所謂紙包唔住火，𠵱家啲傳媒咁神通廣大，艾歷臣真係避得一時，避唔得一世。<br> &#13;<br> <spanclass>史奈達投打機玩物喪志 &#13;<br> 球員通常都係投訴酒店啲設施唔掂，但係德國中場史奈達竟然反傳統，話房間入面嘅電視遊戲機駁唔到線，搞到佢冇得玩。睇嚟史奈達似乎唔記得嚟日、韓係要爭世界盃，唔係嚟打機。所謂「玩物喪志」，史奈達應該學似意大利班球員咁，得閒就睇吓書，無謂浪費精神打機啦。<br> &#13;<br> <spanclass>卡洛斯自大被窒 &#13;<br> 早排巴西球星卡洛斯食咗大蒜，話巴西四成功力已經可以搞掂土耳其，搞到土軍領隊火都嚟埋，反咬卡洛斯一啖；指踢皇馬嘅佢，喺兩年前嘅歐冠盃輸畀加拉塔沙雷之後喊晒口咁，重反問卡洛斯嗰場波究竟使出咗幾多功力？我求驗客今次就唔幫卡洛斯啦；事關佢口氣大成咁，唔尊重人，又冇乜品。</spanclass></spanclass></p><p><spanclass>荷利「寸」得有理 &#13;<br> 噚日場波湖人全場捱打，最尾先憑荷利球三分起死回生。賽後成隊帝王都話荷利「符碌」，點知荷利寸到痹咁回應：「唔該佢哋賽前睇吓我嘅往績先講啦。」咁又係，上年總決賽對76人、今年季後賽對馬刺，荷利都試過last射入三分令湖人反敗為勝，絕對唔係得個講字，抵佢認叻啦！<br> &#13;<br> <spanclass>10號仔碧比腳法掂 &#13;<br> 帝王雖然輸波，不過季後賽新仔碧比就非常搶鏡。有球波佢自己帶波連過兩個人，點知旁述一讚佢好波，佢就唔小心一腳踢咗個波去。最瘀係旁述即時話世盃臨近，見佢係10號仔就知佢好腳法。真係唔知讚佢定笑佢好囉？</spanclass></spanclass></p></body></html>