<html><header><meta charset="utf-8"><title>我冇刻意賣性感</title></header><body><h1>我冇刻意賣性感</h1><p><spanclass>事業篇 &#13;<br> 莫文蔚出身書香世家，自幼在一個良好家庭中成長，在女拔萃讀中學時，品學兼優的她在參加校外的古箏、鋼琴、英文朗誦及舞蹈比賽時，均得到不少獎項，所以她在學校早已是一顆閃亮明星，令不少同學羨慕。&#13;<br> 中學會考取得五優三良成績後，Karen在父母安排下到了意大利和英國讀書，精通英、法、中、意多國語文的她，選擇在娛樂圈發展的確曾令不少人感到奇怪。<br> &#13;<br> <spanclass>自幼充滿表演慾 &#13;<br> 莫：其實我本身係一個好有表演慾嘅人，讀中學嗰陣已經係咁，好似我學唱歌、跳舞同唔同嘅樂器，我覺得對喺娛樂圈發展一樣好有幫助，而演戲同唱歌都係我好鍾意嘅興趣，當一個人可以每日做自己喜歡嘅工作，你話係咪好幸運？&#13;<br> 記：你出第一張唱片時銷量唔係咁好，當時有冇打擊你入娛樂圈嘅信心？&#13;<br> 莫：嗰陣我都未讀完書，咁唱片賣得唔好梗係會唔開心，當時我咪返英國繼續讀書囉！後來返嚟香港又有人搵我出唱片同拍戲，我當然唔會放過機會。<br> &#13;<br> <spanclass>忙灌錄國語唱片 &#13;<br> 記：今年你轉投新力唱片公司，有人話新力要將你捧成一姐喎！&#13;<br> 莫（大笑）：呢啲我真係冇聽過，不過Sony的確係好支持我，最近我就係忙緊錄過檔後嘅第一張國語唱片，雖然𠵱家唱片市道好差，但對我嚟講，有難度反而更有挑戰性。&#13;<br> 記：上一張唱片嘅封面你裸露背部，好多人都覺得好大膽，今次唱片你又會走乜嘢風格？&#13;<br> 莫：其實我唔係一個好刻意去暴露嘅藝人，我覺得一切嚟得簡單同自然，就係最好嘅，所以有乜簡單過乜都唔着呢？當時因為有呢個概念，先會有咁大膽嘅嘗試，至於下張碟走乜風格，我想保持一啲神秘感。</spanclass></spanclass></spanclass></p><p><spanclass>遺憾未遇代表作 &#13;<br> 記：周潤發好欣賞你，認為你好有條件去荷李活發展，你自己有冇呢個準備？&#13;<br> 莫：一路都有西片搵我拍，但重未遇到啱嘅。對於未來發展，我都係放眼國際性，將來如果有一部西片唔係因為要搵黃皮膚演員而搵我演出，相信我一定會樂於嘗試。&#13;<br> 記：喺《食神》入面，你嘅醜女扮相好煞食，覺唔覺得呢部戲係你嘅代表作？&#13;<br> 莫：《食神》雖然令好多人印象好深刻，但對我嚟講，暫時重未遇到一部代表作，希望喺將來可以遇到啦！<br> &#13;<br> <spanclass>百變形象盡誘人 &#13;<br> 莫文蔚出道以來，向以玩形象見稱，可算是接了樂壇大姐大梅艷芳的棒。莫文蔚曾在電影《食神》中以極盡醜陋的造型示人，但在舞台上，莫文蔚卻異常性感，更曾以腳夾着劉德華跳舞，令華仔的fans嘩然。</spanclass></spanclass></p></body></html>