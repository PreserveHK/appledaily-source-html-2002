<html><header><meta charset="utf-8"><title>　　戴相龍一番話金融才俊心郁郁 - 李八方</title></header><body><h1>　　戴相龍一番話金融才俊心郁郁 - 李八方</h1><p>中國人民銀行行長戴相龍日前在香港總商會晚宴上，又再呼籲香港金融人才北上搵工，重話可以做到分行行長甚至總行高層，在座好多銀行家都有啲心郁。&#13;<br> 心郁不如身郁，聯交所前行政總裁徐耀華早已北上做深圳交易所理事，當晚都有去聽戴行長講話。&#13;<br> 佢話上任無幾耐，唔想講公事，但係私事就可以八畀八方聽，佢話家陣香港、深圳、北京三邊走，佢重爆咗個秘密，原來佢同香港證監會前副主席米高吳偉驄喺北京「同居」。&#13;<br> 「我同米高好熟，佢主要喺上海，成日要去北京，我主要喺深圳，又係成日去北京，所以夾份租咗個apartment，用嚟擺吓衫，休息吓。」&#13;<br> 吳偉驄𠵱家係上海交易所顧問，同徐耀華都係港人北上出任金融高職的「四大天王」，另兩個天王係史美倫同梁定邦，同時任職香港證監會，一個做副，一個做正，不過佢哋就唔係咁friend，所以史美倫做咗中國證監會副主席之後，梁定邦連顧問都唔做，走咗去美國哈佛教書。&#13;<br> 講開戴相龍，佢話人民幣愈來愈受歡迎，重話如果有一日喺美國可以用人民幣，佢會好自豪。&#13;<br> 八方聽完佢講嘢之後，去咗灣仔北京水餃皇后消夜，鄰桌有一班北京遊客，佢哋問店主可唔可以用美金結帳，店主就問佢哋有冇人民幣，寧願收人民幣，呢一幕如果俾戴行長聽到，睇嚟佢都會幾自豪。&#13;<br> （圖）戴相龍叫金融才俊北上，重話可以做到高層。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>