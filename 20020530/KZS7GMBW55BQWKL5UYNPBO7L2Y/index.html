<html><header><meta charset="utf-8"><title>校友捐款 - 左丁山</title></header><body><h1>校友捐款 - 左丁山</h1><p>馬主H同老友去睇法國大片《狙魔特攻》，呢套法國武打片雖然拖得長（約一百三十分鐘），但武打場面及恐怖氣氛，營造得好出色，啲法國演員好似個個跟過成龍、袁和平，拳打腳踢，似足李連杰大戰李小龍，好過癮噃。&#13;<br> 呢套戲未曾上映，馬主H啲老友捐咗錢，有飛請埋馬主H去睇法國戲。點解捐錢呢？皆因中文大學校友為中大嘅中醫中藥研究所籌款，用電影首映為籌款綽頭。籌款要有綽頭至得，搵人捐錢都要有個藉口吖。呢晚就籌咗過一百萬元，幾好使㗎。&#13;<br> 馬主H在放映前酒會，碰到一位外交官，問佢平時有冇捐款畀佢嘅母校。呢位外交官又幾闊佬噃，佢話每年捐錢畀三間學校：「我讀康奈爾，之後到耶魯攞碩士學位，後來又去約翰霍普金斯（JohnsHopkins）進修，所以每年捐三百五十（美元）畀康奈爾，三百五畀耶魯，百幾蚊畀約翰霍普金斯，畀咗好多年咯。」&#13;<br> 呢樣就係美國大學傳統，香港學唔到。美國啲大學追蹤校友捐款，追得好犀利，個教育及人力統籌局副局長凌小姐就曾講過：「我去哈佛進修，返到嚟就俾哈佛追捐款，反而母校香港大學咁耐都冇問過我！」香港大專院校，以後唔慌會得到政府更多撥款，一定要加強籌款工作，多向校友追捐款至得。</p></body></html>