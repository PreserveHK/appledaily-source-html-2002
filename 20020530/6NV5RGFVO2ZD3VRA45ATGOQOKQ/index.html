<html><header><meta charset="utf-8"><title>專注法網懶理足球事<br>求驗客手記：阿加斯世盃盲</title></header><body><h1>專注法網懶理足球事<br>求驗客手記：阿加斯世盃盲</h1><p>英式足球喺美國雖然唔係太流行，但假假哋美國都連續四屆打入世界盃決賽周，但該國網手阿加斯竟然話唔知世界盃係乜！&#13;<br> 𠵱家打緊法國網球公開賽嘅美國球手阿加斯，早前參加羅馬網賽嘅時候，有記者問佢，會唔會抽時間睇今屆世界盃決賽周，順便幫美國隊打氣；但係佢竟然答唔知世界盃係乜。&#13;<br> 英式足球喺美國的確唔及網球咁受歡迎，不過美國隊連埋今屆都入過七屆世盃決賽周；其中有部份球員好似鍾斯同埋隊長雷拿咁，今次更加係第三次參加世界盃，所以阿加斯嘅「無知」，反映出美國推廣足球運動似乎唔係太成功。&#13;<br> 但阿加斯唔學似伊雲尼斯域同費里路等要分心睇波，可專心打今屆法國公開賽，咁球迷估冠軍時不妨向佢埋手囉。<br> &#13;<br> <spanclass>巴西公僕睇波大過天 &#13;<br> 足球係巴西國技，連總統卡多佐都話喺世盃期間，將公務員返工時間由早上十點至下晝五點，改為中午十二點至晚上七點，方便佢哋睇波，咁體恤人民嘅政府去邊度搵？香港就肯定唔得，而梳打埠就更話如果公職人員被發現因為睇波而影響工作，就會受到處分，可謂同人唔同命。<br> &#13;<br> <spanclass>堅尼改口風好落台 &#13;<br> 喺禮拜一先至話想歸隊踢世界盃嘅堅尼，前日又改口風，話唔會參賽；但係計我求大俠話，堅尼九成九知道班愛爾蘭球員一致反對佢歸隊，而俾佢用粗口鬧嘅領隊麥卡菲亦擺出一副強硬態度，唔歡迎佢回頭，佢咪費事到時落唔到台，咪索性自己話唔玩囉。</spanclass></spanclass></p><p><spanclass>湖人孖寶綁手綁腳 &#13;<br> 噚日湖人對帝王場波球證執法特別嚴，搞到兩隊好多球員去到末段都四、五犯在身，其中湖人嘅奧尼爾同拜恩犯規過多；不過生死關頭又唔可以換佢哋休息，搞到佢兩個打到綁手綁腳，最後梗係輸波喇！<br> &#13;<br> <spanclass>史杜阿高域無料到 &#13;<br> 喺呢個回合因足踝受傷一直唔見人影嘅史杜阿高域，噚日終於出場，點知佢完全無料到，成場波只攞到兩分；明知佢無狀態重要佢出場，帝王教練艾杜文認真靠害。好彩臨尾用番卜比積遜守高比仔，否則以史杜阿高域嘅狀態同防守技術，隨時掉番轉係高比仔帶領湖人贏波！<br> &#13;<br> <spanclass>英球迷專心禁慾打氣？ &#13;<br> 英國有項調查話啲男性球迷喺今屆世界盃上，會喺英格蘭比賽前一晚自行禁慾，好讓自己專心幫國家隊打氣。不過，我求大俠就覺得佢哋咁做，一半為國家，一半係為自己。事關好多人都好迷信，認為賭之前唔好「搞嘢」，話咁樣會影響賭運喎。</spanclass></spanclass></spanclass></p></body></html>