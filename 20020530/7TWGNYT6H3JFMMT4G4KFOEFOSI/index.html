<html><header><meta charset="utf-8"><title>北海道生吞2呎巨蟹</title></header><body><h1>北海道生吞2呎巨蟹</h1><p><b>日本Japan</b>&#13;<br>食呎幾兩呎嘅雪場大蟹似乎已經係繼去富良野睇薰衣草以外成為北海道嘅必選行程，但對於初次踏足此地嘅初哥的我，就新鮮感十足。記得自從去過拉斯維加斯某某酒店食過大蟹自助餐之後，就一直回味嗰條長過手臂嘅蟹腳肉，亦極其量係急凍產品，今次去到一間鄰近登別嘅海鮮市場，食到聞名不如見面嘅巨型雪場蟹，就算自己對海鮮有幾敏感，都決定不惜一切「擦」餐飽！&#13;<br>&#13;<br>記者：朱維達符攝影：陳盛臣　鳴謝：東瀛遊、國泰航空公司、Gore-Tex&amp;Aigle、Bibi（Starzpeople）</p><p><spanclass><fontstyle>蟹價比市區　平約三分一  &#13;<br> 車未停定，聽到型仔導遊Alan話已經到咗海鮮市場，重以為佢講緊笑，由窗口望出去，睇到嘅只係一隻超巨大嘅大黑熊標誌企喺屋頂，起初重以為自己重喺車廂內發緊夢，去咗動物園，原來真正嘅主角係大黑熊隔籬嘅大肥魚同大蟹。&#13;<br> 網元海鮮市場鄰近登別，據悉，呢度比一般市區食到嘅雪場蟹新鮮，而且價錢會平約三分一，海鮮種類主要係大蟹、紅鮭、帶子、鮑魚等，全部都係由日本海新鮮撈獲，負責人每日將剛捕獲嘅海鮮放喺水缸，遊客可以喺食晏前嚟到市場內，攞住個膠籃揀選心目中最有份量嘅海鮮。舉目所見，當然係大大隻嘅雪場蟹最搶手，價錢係海鮮價，一般四人食用嘅大蟹，約需23,000円（約1,445港元）。</fontstyle></spanclass></p><p><center> <spanclass><fontstyle>外賣系列  </fontstyle></spanclass></center> </p><p><spanclass><fontstyle>廚師示範&#13;<br> 庖丁解蟹Show  &#13;<br> 揀完海鮮後，可以即場畀番隔鄰嘅廚師，睇住佢哋點樣巧妙咁清洗、拆殼、切片，經過一輪庖丁解蟹嘅現場Show之後，一碟又一碟嘅製成品就會展現眼前。&#13;<br> 醒目嘅你一定會問，中間係咪漏咗講煎炒煮炸嘅過程？非也！呢度嘅市場廚師，唔會有大鑊、大爐，蝦刺身等唔在講，即使係食蟹，佢哋幫你拆晒殼之後，就會直接攞到市場內嘅食堂上碟，換言之係生食，喺其他地方相信都好難畀到信心你作此食法。我哋更有機會食到難得一見嘅牡丹蝦（1kg13,000円，約816港元），食法係用手巾包住蝦身，用手「監」生剝咗頭殼，吸吮紫綠色「腦漿」，跟住剝埋身上嘅殼，蘸Wasabi、豉油，擺入口，成個過程極度殘忍，但座上食客都讚不絕口。我就退而求其次，要鮑魚（1隻5,500円，約345港元）、帶子（1隻1,000円，約63港元）、海膽（1個1,500円，約94港元），若果早一個月（4月）嚟食埋隻松葉蟹，咁就Perfect啦！</fontstyle></spanclass></p><p><spanclass><fontstyle>網元海鮮市場  &#13;<br> 地址：北海道白老郡白老町字竹浦96-2&#13;<br> 電話：（81）144-873887&#13;<br> 交通：由札幌乘JR到登別站（約須40分鐘車程），再由車站搭的士（約需10分鐘車程）可至。</fontstyle></spanclass></p><p><spanclass><fontstyle>食飽飽再浸勻31款溫泉  &#13;<br> 食飽飽，唔願郁，最好就係返酒店浸溫泉，咁先係真正歎世界吖嘛！今次我入住嘅係號稱登別最大嘅大浴場，有成31個唔同形式嘅溫泉浸，真係浸到皺皮都得。雖然酒店內同樣係分開男女浴場，但係定時定候會更換，即係任何人都可以試勻酒店內31種溫泉設施。&#13;<br> 酒店附近有多間商舖，賣嘅主要係紫色系列（北海道最出名係紫色薰衣草嘛！），其中HelloKitty產品就應有盡有。沿酒店大路上斜路，不消五分鐘就可以到地獄谷，呢度可以睇到由熾熱嘅地下泉水通過谷底氣孔而向上散出嘅水蒸氣，沿谷內樓梯往下會有木牌簡單介紹，最搞笑嘅係呢度有幾隻匙羹，唔係畀你飲泉水，而係用嚟敷眼，聽講有消除疲勞、減輕近視嘅功效！</fontstyle></spanclass></p><p><br> &#13;<br> <spanclass><fontstyle>溫泉酒店  &#13;<br> 地址：059-0551北海道登別市登別溫泉町65&#13;<br> 電話：（81）143-842211&#13;<br> 傳真：（81）143-842218&#13;<br> 房租：雙人「和室」房間12,800円（約804港元）&#13;<br> 網址：<ahref http:>www.karakami-resort.com </ahref></fontstyle></spanclass></p><p><spanclass><fontstyle>出門提一提  &#13;<br> &#13;<br> <b> 簽證：</b> 持BNO、特區護照或CI者遊日本均須簽證。查詢：25221184（日本領事館）&#13;<br> &#13;<br> <b> 旅遊諮詢：</b> 北海道、函館夜景、露天溫泉、登別時代村五天團團費$6,099（6月2、9、16、23日出發），6月30日出發$6,199。查詢：23681277（東瀛遊）&#13;<br> &#13;<br> <b> 交通：</b> 除咗搭JR，你都可以租架的士，40,500円（約2,544港元）嚟個登別溫泉行，五個鐘頭行程除咗包札幌市內遊，亦會去到古笏湖、白老同登別溫泉。查詢：（81）11-8310799（北菱株式會社）</fontstyle></spanclass></p></body></html>