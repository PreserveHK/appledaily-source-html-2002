<html><header><meta charset="utf-8"><title>海外試車：本報記者澳洲實地測試<br>積架X-Type2.0V6新引擎配搭</title></header><body><h1>海外試車：本報記者澳洲實地測試<br>積架X-Type2.0V6新引擎配搭</h1><p>英國積架車廠早前打破傳統，推出走年輕人路線嘅全新X-Type車系，備受世界各地車迷追捧；近期廠方更再接再厲，為X-Type加添一位新成員，用上一台全新2.0公升V6偈，匹配前輪驅動模式嘅新型號，並於澳洲Queensland海岸區舉行大型嘅世界傳媒發布會，並作實地測試。究竟呢位新成員嘅表現，是否突出吸引呢？不如趁新車響7月抵港前，一齊嚟先睹為快啦！&#13;<br>&#13;<br>特約記者、攝影：張以中</p><p><spanclass><fontstyle>賣相吸引不落俗套  &#13;<br> 新款積架X-Type2.0V6嘅造型，一如推出初期，仍保持有一貫英式豪華轎車特色，賣相既獨特又不失豪邁感，而新車重加有四輪時款嘅16吋合金胎軨組合，看起來重加添有多一分活力感㗎！而本身嘅四圓聚焦頭燈配搭，以及霧燈組合，重凝聚有一分醉人魅力呢！</fontstyle></spanclass></p><p><spanclass><fontstyle>車廂配襯豪邁舒適  &#13;<br> 講到車廂鋪排方面，新版X-Type仍用上高級真皮座椅同上乘桃木配襯，空間既寬敞又見舒適感；而稍後引入嘅香港版本除備有電窗、電鏡及電天窗外，重有恒溫冷氣、高級音響及免提式電話系統，當然唔少得重有遙控音響開關、巡航系統及前後共6個安全氣袋及充氣簾幕保護啦！</fontstyle></spanclass></p><p><spanclass><fontstyle>2.0公升V6偈柔韌突出  &#13;<br> 而新車備受矚目嘅，會係一台新加入嘅2.0公升V6DOHC偈，想唔到呢台細容積嘅V6引擎，表現柔韌有力，加速既凌厲又見寧靜暢順，匹配一套5前速自動波，駕駛倍見自在舒適。&#13;<br> 而新車改用上前輪驅動設計，除帶來極低嘅10.0L/100km平均耗油量外，佢重輔有電子TractionControl，走彎時不但極富支持力，而且重見有唔錯嘅循迹感，又豈止係一般歐洲中型轎車應有嘅演繹呢！</fontstyle></spanclass></p><p><spanclass><fontstyle>香港車評人點睇X-Type2.0V6  &#13;<br> 今趟積架澳洲之行，我哋搵嚟《車王》（CarPlus）雜誌總編輯SimonTse，睇吓佢喺實地測試之後，對新款積架X-Type2.0V6有何評價同體驗喇。&#13;<br> &#13;<br> 優點：X-Type匹配一台全新2.0公升V6偈，運轉細膩暢順有餘，重見柔韌有力，加上新車改用前輪驅動，明顯起跑加速爽朗利落得多，兼且重有唔錯嘅耗油量表現㖭。&#13;<br> &#13;<br> 缺點：軚盤轉向感覺輕盈，稍欠一點路面感，而四輪懸掛偏重舒適性，亦見缺乏多點嘅支持力，猶幸新加入嘅TractionControl系統可彌補不足。</fontstyle></spanclass></p><p><spanclass><fontstyle>積架X-Type2.0V6規格  &#13;<br> 引擎：2099ccV6DOHC&#13;<br> 馬力：156ps/6800rpm&#13;<br> 扭力：20.0kgm/4100rpm&#13;<br> 傳動：5前速自動波，前輪驅動&#13;<br> 懸掛：（前）麥花臣支柱（後）多連桿&#13;<br> 制動：（前）透氣碟（後）碟式（ABS）&#13;<br> 輪胎：205/55R16PirelliP6000Powergy&#13;<br> 尺碼：4672×1789×1392mm&#13;<br> 軸距：2710mm&#13;<br> 車重：1485kg&#13;<br> 0-100公里：10.8秒&#13;<br> 極速：205km/h&#13;<br> 平均耗油：10.0L/100km&#13;<br> 新車售價：約港幣33萬&#13;<br> 查詢：積架香港（25200989）</fontstyle></spanclass></p></body></html>