<html><header><meta charset="utf-8"><title>三靚女觀戰心口餵蚊<br>馮仁昭四圍超：古仔、青雲搞笑燒雞翼格鬥</title></header><body><h1>三靚女觀戰心口餵蚊<br>馮仁昭四圍超：古仔、青雲搞笑燒雞翼格鬥</h1><p>張栢芝、古天樂（古仔）、劉青雲、關之琳（之之）同梁詠琪（GiGi）主演嘅電影《絕世好B》，呢個禮拜五就會上映，呢部戲以搞笑為主。&#13;<br> 有場戲係講佢哋五個主角走去西貢燒嘢食，點知燒燒吓，古仔同青雲忽然打起上嚟，佢兩個打打吓竟然以為自己係法國拿破崙時代嘅劍客，為咗喺幾位公主（栢芝、之之同GiGi）面前扮英雄，想贏得佢哋嘅芳心，於是佢哋攞住燒烤叉，連埋隻重燒緊嘅雞翼，拮嚟拮去，非常搞笑。<br> &#13;<br> <spanclass>熱到濕晒 &#13;<br> 古仔同青雲拍呢場戲時，身上嘅戲服將佢哋包到實晒，加上天氣好熱，搞到佢兩個全身濕晒，每拍完一個鏡頭就返上車廂歎冷氣。而幾位女主角一樣好辛苦，因為佢哋着住件低胸宮廷裝，畀啲蚊係咁嬲佢哋個心口，搞到個個心口紅晒。栢芝件戲服比較密實，所以就冇俾蚊針得咁厲害。<br> &#13;<br> <spanclass>江芷妮讚張燊悅友善 &#13;<br> 江芷妮日前接受訪問，對於早排張燊悅不滿星皓偏心其他藝人一事，佢話：「做藝人一定有好多壓力，但係呢啲係代價。可能佢（張燊悅）都好大工作壓力，不過我同佢唔熟，喺公司見到會點吓頭，我覺得佢幾友善。」問江芷妮覺唔覺得公司偏心時，佢話：「我唔覺得公司偏心，公司對個個都好好，都係按個人嘅需求而安排工作，一視同仁。」</spanclass></spanclass></p><p><spanclass>城城無緣做消防員 &#13;<br> 郭富城（城城）日前為無綫重頭劇集《烈火雄心II》主題曲《燈蛾》拍攝MV。原本城城諗住扮消防員過吓癮，同時想聯同劇中嘅演員一齊拍攝，不過因為大家檔期唔夾，所以最後城城改為去一間消防員成日去嘅酒吧拍攝。雖然城城冇機會扮消防員，但佢話有時間都會追睇《烈》劇。<br> &#13;<br> <spanclass>王傑指康仔戒毒助唱歌 &#13;<br> 王傑噚日以前輩身份去尖沙嘴出席《2002全球華人新秀歌唱大賽》宣傳。王傑對於蘇永康被判入戒毒所一事，佢話康仔已經做得好好，敢面對現實，王傑話：「以音樂角度嚟睇對佢有幫助，可能到時唱歌感情會濃郁啲。」<br> &#13;<br> <spanclass>惠英紅寧領養BB &#13;<br> 惠英紅噚日去新城電台做訪問。對於陳寶蓮自殺身亡，惠英紅話：「我未見過佢，不過生BB要負好重責任，所以我唔會生。如果想要細路可以去領養一個，所以將來如果要結婚，都要同男友傾掂數先。」佢話哥哥惠天賜雖然同斑斑分開咗，但依然重係好朋友。<br> &#13;<br> <spanclass>肥姐叫霆鋒稍休 &#13;<br> 沈殿霞（肥姐）噚日去尖沙嘴出席《兒歌金曲頒獎典禮2002》活動。肥姐啱啱喺新加坡返港，對於霆鋒有意暫時退出娛樂圈一事，肥姐話：「好多auntie都好關心佢，又唔好唔做，可以暫時休息吓先，但希望傳媒畀啲空間佢，可能佢唞唔到氣先會咁。」</spanclass></spanclass></spanclass></spanclass></p></body></html>