<html><header><meta charset="utf-8"><title>　　梁永立食環署長大熱 - 李八方</title></header><body><h1>　　梁永立食環署長大熱 - 李八方</h1><p>衞生福利及食物局局長楊永強醫生，上任至今仍未埋晒班，手下重爭一位食物環境衞生署署長，暫時由副署長黎陳芷娟署任。八方側聞楊局長終於搵到心水人選做食環署署長，呢位就係政府物料供應處處長梁永立。&#13;<br> 其實梁永立都算係楊醫生嘅舊馬仔，未調任物料處之前，佢係衞生福利局副局長，同任局長嘅楊醫生合作愉快。兩年前提交《人類生殖科技條例草案》時，連最難討好嘅立法會議員，都盛讚佢兩個準備充足。&#13;<br> 梁永立處理危機事件亦有一手，話說早前物料處積壓「百年存貨」事件，都係梁處長親自上立法會解釋認錯，班議員相當滿意。預料就任食環署署長之後，第一件事就係會否以冰鮮雞取代活雞。冰鮮雞問題連特首在答問大會都被問到口啞啞，唔知梁永立有乜嘢高招？&#13;<br> ﹙圖﹚梁永立處理危機有經驗，且看日後能否解決棘手的冰鮮雞問題。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>