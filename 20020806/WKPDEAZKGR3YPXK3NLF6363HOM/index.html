<html><header><meta charset="utf-8"><title>話入2百球踼埋歐國盃至收山<br>夏日球驗客：巴治奧精神可嘉</title></header><body><h1>話入2百球踼埋歐國盃至收山<br>夏日球驗客：巴治奧精神可嘉</h1><p>我求大俠好耐無提我老友巴治奧嘅消息，最近喜聞佢響熱身賽踢得好不特止，重聽見佢話想退休前射入二百球，兼代表意大利踢○四歐洲國家盃。睇佢奮鬥咁多年重唔放棄，值得拍掌支持，但亦奉勸佢老人家咪咁博，順其自然啦。&#13;<br> 呢位三十五歲嘅老黃忠響意甲入咗一百八十一球，睇怕點叻都要踢多兩季至有望衝擊二百大關；至於國家隊，除非保守派掌門人查柏東尼落台啦，否則佢都幾難獲重召。相信球迷只想睇佢老人家放鬆啲踢多一兩季好波，唔想見佢太勉強。<br> &#13;<br> <spanclass>囑戴維斯有路數好走 &#13;<br> 上個禮拜同干查講手嘅戴維斯，日前爆料話知祖雲達斯好想賣走佢，但佢講明除非佢自願走，否則會方都無佢符。查實今時今日已經唔會有太多球會吼佢，計我話如果有任何路數都要即刻走，反正被投閒置散咪重無癮！<br> &#13;<br> <spanclass>熱刺想贏波要靠曲波？ &#13;<br> 中國國腳曲波喺熱刺試腳期間表現唔錯，上陣嘅兩場友賽都贏波，有機會繼續留效係件好事，不過國內傳媒報道就似乎誇咗啲。好似熱刺喺星期日友賽飛燕諾打和二比二，曲波冇上陣，佢哋就講成曲波冇出，熱刺贏唔到。嘩！飛燕諾係荷蘭勁旅兼歐洲足協盃盟主，而曲波上陣嗰兩場嘅對手不過係甲組仔，級數差好遠啫！</spanclass></spanclass></p><p><spanclass>邊個話利記簽保耶？ &#13;<br> 講起國內傳媒，佢哋重有一單嘢令我求大俠𢱑晒頭，因為佢哋報道話利物浦再想簽番列斯中場保耶，重引述埋「紅軍」發言人同埋副領隊湯臣嘅說話，但妙就妙在英國傳媒至今都未有呢單料，究竟係國內傳媒咁神通廣大定抑或……我求大俠真係唔知。<br> &#13;<br> <spanclass>盧迪克大把前途莫氣餒 &#13;<br> 美國網球新星盧迪克第一次打入大師賽決賽，大戰前夕梗係諗住瞓個好覺養精蓄銳啦，點知佢下榻個間酒店唔知搞乜鬼，半夜三更兩次響火警鐘，其中一次重要住客撤離酒店㖭，虛驚一場重令盧迪克冇覺好瞓，第二日喺決賽輸咗畀阿根廷對手簡拿斯都唔知關唔關事。不過照我求大俠認為，盧迪克係當紮之年，重有大把機會，嚟緊嘅美國公開賽佢肯定係焦點之一啦！</spanclass></spanclass></p></body></html>