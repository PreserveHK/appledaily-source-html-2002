<html><header><meta charset="utf-8"><title>股海實戰錄：節外生枝　好友難做</title></header><body><h1>股海實戰錄：節外生枝　好友難做</h1><p>美股杜指上周四及上周五兩日共反彈564點，都可算不彈則已，一彈驚人。上周五早段所公布的經濟數據其實十分差，但一樣無法令美股回頭，反映貨源似在強者之手，當時心諗周一晚美股可能再出現一支大陽燭，以「三個白武士」升破8千關阻力，到時倉內嘅恒指Call輪應有理想回報。&#13;<br> 可惜好事總是多磨，印尼峇里島大爆炸，又挑起全球恐怖襲擊的恐懼，今次更令人醒覺只要有大量「鬼佬」遊客的地方都可能成為襲擊目標，香港受襲的風險亦不宜低估。印尼出現這類嚴重災難事件，除了本身的貨幣及股市受影響外，難免會令人擔心有大鱷乘機再衝擊亞洲區金融市場。&#13;<br> 上周趙飛雲一直有個問題諗唔通，就是港滙變弱的理由並不充份，現時財赤所引致的聯滙問題，充其量只是星星之火，但卻令人感覺似火燒糧倉咁嚴重，未知同今次印尼事件有無關連？自從911事件後，令世人理解到災難背後可能是政治目的，但同時亦係知情人士發災難財的機會。<br> &#13;<br> <spanclass>恒指仍可見9000 &#13;<br> 噚日台韓股市普遍造好，似乎不太受峇里島事件影響，倫敦港股亦重返9000之上，不過外圍美股期指則偏軟。周一晚杜指只要能企穩或回吐輕微，港股今日應有機會重見9000以上，至於能否升破20日線9211阻力位，則不抱太大期望，希望可先守穩10日線9022之上，伺機再破關。&#13;<br> 至於倉內嘅恒指Call輪9552，若有合理利潤會考慮食胡。&#13;<br> 趙飛雲</spanclass></p></body></html>