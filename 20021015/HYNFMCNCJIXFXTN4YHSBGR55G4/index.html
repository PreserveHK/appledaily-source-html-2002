<html><header><meta charset="utf-8"><title>701收料站：亨泰可留意短炒</title></header><body><h1>701收料站：亨泰可留意短炒</h1><p>經紀陳居然重陽節都打電話畀小初，原來佢話亨泰消費品（197）有料到，有人成功埋到班想炒番一轉，叫小初留意吓，短炒亦無妨。&#13;<br> 小初記得亨泰舊年12月上市以來，貨源一直維持在少數人手上，期間曾有籠裏雞頂唔順沽貨，令股價一度大散。不過，今年5至6月期間，有炒家埋過位，叫做炒咗一轉，但散唔散到貨就唔清楚。&#13;<br> 近期成交靜英英嘅亨泰，上周尾段已經蠢蠢欲動，上周五升8.5％，收38.5仙，但成交就仍然唔大，只得55萬元，買咗貨都驚落唔到車，好難令人有信心。&#13;<br> 不過，亨泰上個月公布全年業績，賺成3840萬元，比起舊年升咗22.1％，兼有1仙息派，都唔算失禮。既然公司交到成績，若有關人等肯合作，願意出嚟吹吓水，講啲北望神州之類嘅發展大計，隻股冇話冇得做。&#13;<br> 至於水源方面，經紀陳就話已經到位，應該冇問題。小初就即管留意吓。&#13;<br> 慕容小初</p></body></html>