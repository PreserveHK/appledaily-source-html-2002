<html><header><meta charset="utf-8"><title>今日開始ArneJacobsen百周年展覽</title></header><body><h1>今日開始ArneJacobsen百周年展覽</h1><p>個個後生仔女都嗌香港悶，一到周六日就上深圳，然後返來話原來都唔平，猛嗌自己笨實。如果有4日長假期就去泰國去台灣。去北京都唔錯，如果學松哥喺北京有個霞妹等緊自己，就重正。&#13;<br> 計我話近期留港消費重啱，尤其係你對藝術展覽有興趣。住九龍嘅，假期先到尖嘴香港藝術館睇吳冠中畫展，食完晏坐小輪，歎吓海風慢慢「印」去中環，太子大廈MasterPainting畫廊最近展出作品十分精采：AndyWarhol絲網真迹、夢幻大師Chagall、Modigliani素描、丁雄泉油畫都有，有興趣又有彈藥不妨問問價錢，其實不是你想像般，天咁高。&#13;<br> 再之後沿蘭桂坊上藝穗會：今日起有大師ArneJacobsen百周年展，展品由香港多間代理合辦，即係有齊大師各類設計。潮流興家具，你話我鍾意睇櫈？得，你鍾意埋佢嘅餐刀、廚具、燈飾……大師設計跨越多類，當然亦得。（展期由4月13日~20日）&#13;<br> &#13;<br> 展館：藝穗會（25217251）&#13;<br> 香港中環下亞厘畢道2號&#13;<br> &#13;<br> 記者：何兆彬</p></body></html>