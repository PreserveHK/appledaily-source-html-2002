<html><header><meta charset="utf-8"><title>購物焦點：<br>相機王LEICAM7殺到港</title></header><body><h1>購物焦點：<br>相機王LEICAM7殺到港</h1><p>1984年德國LEICA製造嘅M6相機誕生，其經典地位一直延續18年而屹立不倒。直認不諱，小記雖然係CONTAX死硬Fans，但無可否認LEICA鏡頭，比蔡司T*鏡的確較完美。所以當年拎住M6出街就已經威到盡，比水壺電話同勞力士DAYTONA有過之而無不及。135相機王嘅地位，今日只可以由剛到港嘅LEICAM7嚟打破，相信未來10年，M8一日未誕生的話，M7都會係攝影界中實力嘅象徵。&#13;<br>&#13;<br>記者：張穎倫攝影：周旭文、林栢鈞&#13;<br>ImageGirl：Macella</p><p><spanclass><fontstyle>新增功能比M6更完美  &#13;<br> M6誕生後，由LEICA本身以至攝影界都認定M6已經近乎完美，唔可以再有突破。但今日嘅M7不單止繼承M6堅固硬淨嘅機身同橫走式橡膠布簾快門，曝光時震動減到最低，令拍攝過程和效果絕對穩定。而且更首次加入自動快門，並配合光圈先決，令操作輕易之餘，亦可保持最佳質素，影像非常銳利。&#13;<br> 另一方面，首次加入+-2EV嘅曝光補償，令拍攝正片做Bracket（包圍曝光）嘅時候簡單好多。不得不提新增DX自動測試菲林ISO，打破咗M系一直以來呢方面嘅不足，令拍友使用更方便。當然M6將菲林同鏡頭盡量縮短嘅優良設計亦繼續保留，令M7嘅拍攝質素明顯超越一眾單鏡機。&#13;<br> &#13;<br> 型號：LEICAM7&#13;<br> 快門：4-1/1000秒&#13;<br> 菲林速度：ISO6-6400&#13;<br> 測光方式：TTL&#13;<br> 尺寸：W138xH79.6xD38mm；重量：610g&#13;<br> 售價：$16,000（淨機身）（萬成）&#13;<br> 鏡頭：LEICAAPOSUMMICRON-MASPH.90mm&#13;<br> 光圈：f/2&#13;<br> 焦距：1m-無限遠&#13;<br> 售價：$9,800（萬成）</fontstyle></spanclass></p><p><b> 快門控制</b> &#13;<br> 自動快門令M7操作更加輕易，但1/60同1/125秒亦可作機械快門，確保冇電時仍可繼續操作，亦保留機械機嘅韻味。</p><p><b> 曝光補償</b> &#13;<br> 曝光補償同自動DX都係新增功能，全由轉盤操控，相信對大部分用家而言，+-2EV曝光補償絕對係M7嘅賣點之一。</p><p><b> 抵玩之選</b> &#13;<br> <spanclass><fontstyle>福倫達配件齊備  &#13;<br> 如果你喜歡精巧設計同齊全配件的話，福倫達嘅BESSA-T就一定合你心意。因為佢唔單止機仔細細，又可以接上自己同LEICA嘅鏡頭，配原廠卡口更可用埋Contax、Canon、Nikon、Minolta等廠商嘅部分鏡頭，配搭夠晒多。再加上佢採用外置觀景器設計，所以每個原廠鏡頭都會附送一個小巧觀景器，令取景更加容易。其他配件亦以體貼用家為設計原則，好似快速捲片器可以將上片方法改喺機底進行，而且每樣配件、鏡頭價錢都唔貴，所以喺日本都大受歡迎。&#13;<br> &#13;<br> 型號：福倫達BESSA-T	&#13;<br> 快門：1-1/2000秒&#13;<br> 菲林速度：ISO25-1600&#13;<br> 測光方式：中央偏重式平均測光，TTL鏡後光圈式&#13;<br> 尺寸：W136.6xH78.5xD33.59mm	&#13;<br> 重量：385g&#13;<br> 售價：$2,250（淨機身）（大家好）</fontstyle></spanclass></p><p><b> 鏡頭推介</b> &#13;<br> <spanclass><fontstyle>超級WideAngle  &#13;<br> 一般WideAngle鏡頭都係21mm左右，15mm已經算好厲害，但呢支鏡竟然Wide到12mm，而且最近對焦距離更去到0.3m，拍攝範圍大得誇張，絕對係見乜影乜。質素方面只係邊位有些少曲線，但大部分景象都毫無變形，加上售價夠平絕對抵用。&#13;<br> 鏡頭：福倫達ULTRAWIDE-HELIAR12mm&#13;<br> 光圈：f5.6&#13;<br> 焦距：0.3m-無限遠&#13;<br> 售價：$5,800（大家好）</fontstyle></spanclass></p><p><b> 相片測試</b> &#13;<br> <spanclass><fontstyle>空間感大增  &#13;<br> 透過12mm超廣角鏡嘅威力，就算喺狹窄嘅小輪上亦可拍攝到強大嘅震撼力。唔單止冇魚眼鏡嗰種誇張嘅變形，而且細心留意，亦可睇到Model背後嘅空間感。</fontstyle></spanclass></p><p><spanclass><fontstyle>Konica套裝夠吸引  &#13;<br> 今時今日眾多叠影對焦相機之中，除咗LEICA同CONTAXG系列之外，就輪到柯尼卡嘅HEXARRF最出名。因為佢嘅質素一直都有唔錯嘅評價，機身唔容易壞之餘，鏡頭表現亦算滿意。最吸引更係以一機三鏡嘅套裝形式發售，有齊28mm、50mm、90mm三個最常用距離嘅鏡頭同機身，售價比M7平得多。&#13;<br> &#13;<br> 型號：柯尼卡HEXARRF&#13;<br> 快門：1-1/4000秒&#13;<br> 菲林速度：ISO6-6400&#13;<br> 測光方式：TTL&#13;<br> 尺寸：W139.5xH80xD35mm&#13;<br> 重量：560g&#13;<br> 全套售價：約$11,000（KINEFOTO）</fontstyle></spanclass></p><p><b> 相片測試</b> &#13;<br> <spanclass><fontstyle>層次感一流  &#13;<br> 拍攝當日雖烏雲密布，但相片層次感依然分明，由大廈上嘅玻璃、路牌同橫額上嘅字、樹葉都可以睇得清清楚楚。特別留意亮起嘅紅、黃色交通燈，非常之Sharp。</fontstyle></spanclass></p><p><b> 玩家意見</b> &#13;<br> <spanclass><fontstyle>適合LEICA新玩家  &#13;<br> 用開M6嘅Jacky覺得增加幾樣自動功能之後，的確幾方便，而且M6唔少優點亦繼續保留。但就未必吸引到用開M6嘅用家，因為唔少M6用家都係手動機死硬Fans，所以唔係全手動嘅M7，就唔一定會買。反而M7操作平易近人，對未用過LEICA嘅朋友吸引力更大，無疑增加用家嘅層面。</fontstyle></spanclass></p><p><b> 售賣點：</b> &#13;<br> 萬成（23962996）&#13;<br> 旺角通菜街106號地下&#13;<br> &#13;<br> 大家好（27391826）&#13;<br> 尖沙嘴金巴利道16號香檳大廈B4地下&#13;<br> &#13;<br> KINEFOTOLtd.（25232087）&#13;<br> 中環史丹利街66-68號地下</p></body></html>