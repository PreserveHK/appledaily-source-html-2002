<html><header><meta charset="utf-8"><title>部長，幾點出菜？ - 陳也</title></header><body><h1>部長，幾點出菜？ - 陳也</h1><p>部長制事在必行，但小市民勿誤會，以為此部長即是某大飲食集團的彼部長，隨時任你差遣。宣佈落實部長制的同一天，又有兩間茶樓結業，企堂、洗碗以至部長馬上加入失業大軍。部長，銜頭似乎唔多順遂，壬午流年當黑。&#13;<br> 老董這個大老細此時此地行部長制，逆市唔信邪，相信得高人指點。部長制聽落頗親民，一旦應用在某些敏感部門，馬上洗刷過往的嚴肅，變得相當騎呢。像警務處那位部長，率眾兄弟出更，大家你一句部長，我一句夥計，很有茶餐廳感覺。索性將警務行動改名為「鹹檸七」或者「奶油多」，成功掩飾身份，有利犁庭掃穴。探長是曹達華年代的舊人事編制，今日行蠱惑的二五，一定要帶眼識部長。無錯，過時過節，部長還會同你講「新年快樂」哩。不過市民千祈咪同部長講數詐型，投訴通心粉有蒼蠅，否則即刻幫你埋單，通櫃留底。&#13;<br> 異性相吸，老董請女部長，名正言順。報章刊登女部長大熱門的大頭相，講真，不算養眼。老董既然鍾意七星伴月，不如就請濱崎步做文化部長。步姐姐fans誓神劈願，肯定她這個「文化步」不會養懶人，平時只會送飛吻，不會派藝術綜緩金。&#13;<br> 董事長之下，是11個部長，政府總部這間大家族公司的管理層大洗牌之後，老細大權暴脹。市民無以為繼，見步行步，十二蚊一碗叉燒飯，分兩餐食。</p></body></html>