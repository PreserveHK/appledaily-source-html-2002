<html><header><meta charset="utf-8"><title>黃福榮義舉賴市民支持</title></header><body><h1>黃福榮義舉賴市民支持</h1><p>現今交通發達，打破咗地域界限，一程飛機已經可以貫通南北全球，慳水慳力。不過，大使就真係估唔到，𠵱家竟然重有人會選擇用最原始嘅方法，唔搭車、唔搭船、唔搭飛機，靠自己雙腳行路上北京，講緊嘅咪係為血癌病人籌款嘅奇人黃福榮囉！&#13;<br> 大使之所以用「奇人」兩個字去形容黃福榮大哥，係因為黃兄嘅超人勇氣同毅力，的確叫人嘖嘖稱奇。唔好話乜，你叫大使行三日都頂唔順啦，𠵱家講緊嘅係要行三個月，二千七百公里喎，相信唔係咁多人可以做到。<br> &#13;<br> <spanclass>尚需市民響應資助 &#13;<br> 黃福榮由元旦日開步至今，已經足足行咗十四日，𠵱家正朝衡陽、長沙進發。大使知道，呢兩個星期以嚟，三十七歲嘅黃兄都行得幾辛苦，雙腳起晒水泡，但憑住佢「開弓沒有回頭箭」嘅信念，加上沿途唔少市民熱烈支持，疲態畢露嘅黃兄依然咬緊牙關繼續上路，對於佢呢份不屈不撓嘅精神，大使真係要向佢致敬，亦衷心希望黃兄可以順利完成呢項義舉。&#13;<br> 事實上，黃兄除咗需要大家精神上嘅支持之外，亦好需要廣大市民金錢上嘅資助，否則佢嘅辛勞都係枉然，亦唔能夠造福香港骨髓捐贈基金同中國紅十字會造血幹細胞資料庫。&#13;<br> 當然，市民更可以身體力行，去到中區紅十字會捐血站登記同驗血，加入骨髓捐贈者行列，用實際行動支持呢班血癌病人。查詢電話：28190766。&#13;<br> 香港骨髓捐贈基金──捐款編號：C0400&#13;<br> 中國紅十字會造血幹細胞資料庫──捐款編號：C0401&#13;<br> &#13;<br> 暖流熱線&#13;<br> 電話:29908688&#13;<br> 傳真:23702192&#13;<br> 電郵:<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>