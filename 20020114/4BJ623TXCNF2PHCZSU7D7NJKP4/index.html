<html><header><meta charset="utf-8"><title>五十年不變 - 左丁山</title></header><body><h1>五十年不變 - 左丁山</h1><p>上星期股市先升後跌，今個星期是升是跌，木宰羊，事後就一定知。舊年年初預測恒指會升到萬八點嗰位大美資行仁兄已經升咗級，但實權減少，佢嘅同事預測恒指會在二○○○年尾跌到萬二點，梗係變成天才寵兒啦，做預測就係咁嘅嘞，成王敗寇，要為自己言論負責。&#13;<br> 呢日食飯之前，碰到廠家朱，佢做成衣出口，兼營食品零售，先靠前者發財，繼而發展新生意，實行唔將幾隻蛋放在一個籃子內。成績如何呢？廠家朱話：「零售真係好難做，好彩冇放棄到老本行。呢幾年做到化化哋，忽然發覺鄧伯伯嘅保證──香港五十年不變──好有道理，原來我哋嘅經濟會五十年不變，大家都唔知未來增長靠乜嘢，點會變吖，唔變壞就求神拜佛咯。」&#13;<br> 乜咁灰呀，香港人嘅搏殺精神去咗邊？廠家朱話：「我個仔喺中環打工，啲美國回流畢業生成日話想做ibanker，舊年俾佢望到，今年已經驚炒魷，事關佢哋啲行家紛紛縮皮，租開三層樓嘅，要退租一層，啲夥計退去邊？你都明㗎啦；啲美國老細話將啲資源轉為投入上海，回報率會更高、更有希望喎！」&#13;<br> 如此環境，甲級寫字樓租金冇法子唔減，豪宅租金亦易跌難升。前星期聽法興證券嘅地產分析師謝琳在電台亦係咁講；謝小姐話見到啲行家紛紛縮皮，寫字樓收購股不宜購入也。</p></body></html>