<html><header><meta charset="utf-8"><title>購物焦點：<br>發聲雪櫃新突破加入四段錄音功能</title></header><body><h1>購物焦點：<br>發聲雪櫃新突破加入四段錄音功能</h1><p>之前出嗰部曉講嘢雪櫃，淨係識叫你「櫃門未關好，請即關妥」、「櫃內溫度正在上升」兩句咁大把，多句都冇，話咁易就厭。所以最新講嘢雪櫃就增加到有7句咁多，更加埋錄音功能，等你將食物到期日預先錄低，得閒Check番邊樣就快過期，唔怕嘥嘢。再加埋捷能、Wasabi辟味器、全盒等多樣功能堪稱最強雪櫃，令一批靠Cyber靚色嘅型仔雪櫃嚴陣以待。&#13;<br>記者：張穎倫　部分攝影：林栢鈞</p><p><spanclass><fontstyle>錄音留言隨時聽  &#13;<br> 相信你都有試過將食物、飲品放入雪櫃，過咗期都唔知，要解決呢個問題，呢款雪櫃就設有四段錄音功能，可將留言錄低並隨時查聽。唔單止可錄低食品過期日，更可作為家人溝通橋樑，好似媽咪可以錄低「阿仔，雪櫃入面有湯，翻熱就飲得。」等字句，實用之餘，又夠溫情。&#13;<br> 此機預設7句提示訊息，每當雪櫃出現問題就會廣播，講到問題解決為止，其中「雪櫃溫度唔夠，請拿回原廠檢查」令你對雪櫃運作瞭如指掌，適當保養減低維修機會。藍色外形非常靚，更有捷能慳電系統，內外兼備抵讚。&#13;<br> &#13;<br> 型號：樂聲NR-E40W2&#13;<br> 容量：401L&#13;<br> 體積：H1798×W590×D664mm&#13;<br> 售價：$17,880（人氣電器店）</fontstyle></spanclass></p><p><spanclass><fontstyle>厲害功能逐格睇  &#13;<br> <b> 雙色LCD顯示屏</b> &#13;<br> 所有錄音、溫度調校、計時等功能都由這個顯示屏操作，全中文操作，包你睇得明。錄音方面，只要按LCD顯示屏四個錄音鍵的其中一個，對着咪講，就可以錄到10秒鐘的留言。而且當你一按輸入指令，綠色的畫面便變為橙色，減少出錯機會，似足同門手機咁多色。</fontstyle></spanclass></p><p><b> 清潔最方便</b> &#13;<br> 7句預錄提示之中，以「塵埃影響雪櫃操作，請清理前柵格」最有效。每次提你嘅時候，只要拉出機底前柵格清潔，就可確保雪櫃運作正常，唔使成日抹，慳番唔少時間。</p><p><b> Wasabi辟味　除臭兼殺菌</b> &#13;<br> 一般雪櫃辟味器都只係用花味，略嫌普通。呢部新雪櫃就改用日本芥辣味，既唔會影響其他食物味道之餘，Wasabi更有強烈抗菌作用，極之有效。</p><p><b> 全盒入雪櫃</b> &#13;<br> 若然你覺得小糖果同朱古力等細細件，放入雪櫃好難搵的話，呢個全盒式旋轉物品盒就最好用。同新年全盒用法一樣，各類糖果分門別類，大人細路都啱。</p><p><b> 街坊話貴&#13;<br> Fanny</b> &#13;<br> 可以留言嘅雪櫃，確實非常方便，除咗留啲同食物有關嘅訊息外，更可留埋「記得交電費」等提示，好用到極，如果價錢平啲一定會買。</p><p><b> 小記試用</b> &#13;<br> 單睇銀藍色外形，夠Sharp已經殺晒，再試過利用LCD顯示屏錄音，操作都極之容易。值得一讚係預錄提示嘅女聲非常好聽，唔係機械人聲。舊款賣到$24,980的確幾貴，𠵱家售價平咗$7,000，仍然係日本製造，價錢質素都好吸引，相信要打入中產階級市場應該唔難。</p><p><spanclass><fontstyle>鋼身巨無霸  &#13;<br> 如果你係IT擁護者，呢部Cyber味重的不銹鋼色對掩門雪櫃一定啱你。全個雪櫃透出一股冰冷感覺，由內Cool到外，加埋機前LCD電子操控屏，讓你調校櫃內溫度，高科技感覺絕對表露無遺。巨無霸機身擁有546L超大容量，大家庭都夠用，配備兩部蒸發器同兩部風扇，確保櫃內冷風充裕。此機設有超級節能系統，能隨電壓、櫃內溫度等調整冷風輸出，夠環保。&#13;<br> &#13;<br> <b> 謝小姐</b> &#13;<br> 淨睇相都覺得好型，對掩門最夠氣派，韓國產品質素都算唔錯，應該幾耐用，不過屋企放唔落咁大部雪櫃都冇計。&#13;<br> &#13;<br> 型號：三星SR-20FTLS&#13;<br> 容量：546L&#13;<br> 體積：W908×H1760×D724mm&#13;<br> 售價：約$15,880（三星）&#13;<br> 售賣日期：約3月</fontstyle></spanclass></p><p><spanclass><fontstyle>新月形設計價錢夠平  &#13;<br> 嫌萬幾蚊一部大雪櫃太貴，$6,000唔使一部577L容量雪櫃都算超值。雖然淨灰色機身冇咁型，但櫃門採用新月形設計睇落唔單調，夠創意。功能方面，雙風扇、多重氣流系統、除臭器等全部有齊，應有盡有，櫃內的玻璃層加可承受100kg重量。不過冇節能式系統，唔算好慳電，略嫌美中不足。&#13;<br> &#13;<br> 型號：聲寶SJ-68L&#13;<br> 容量：577L&#13;<br> 體積：W760×H1820×D740mm&#13;<br> 售價：$5,980（華仁會）</fontstyle></spanclass></p><p><spanclass><fontstyle>靚色銀冰藍日本大熱  &#13;<br> 假如你覺得三星嘅新雪櫃Cool得嚟太大部，唔適合香港小家庭的話。日本代表東芝嘅銀冰藍同樣都咁Cool，呢隻機採用嘅PCM鏡面鋼板，反光程度恰到好處，喺不同燈光環境下會見到銀冰藍與灰色之間嘅顏色，相當搶眼，同系列喺日本非常流行。功能雖然冇乜特別，但多重氣流、脫臭器、蔬果格等都同樣齊備，適合普通用家。&#13;<br> &#13;<br> 型號：東芝GR-A25HBV&#13;<br> 容量：246L&#13;<br> 體積：W600×H1375×D613mm&#13;<br> 售價：$4,398（吉之島）</fontstyle></spanclass></p><p><spanclass><fontstyle>冷凍平均　體積更細  &#13;<br> 有冇留意雪櫃內放得太多儲物盒的話，會擋住冷氣喺櫃內流通，導致某啲食物唔夠凍，有啲凍過龍。所以近來唔少雪櫃為咗解決呢個問題，都推出多重出風設計。但韓國LG首創嘅「智冷門」設計就更加厲害，除咗雪櫃背部會吹出冷風外，更於雪櫃門上設有隱藏冷風口，冷凍效果更勝其他牌子。而呢部最新型號，櫃壁設計更薄，令雪櫃體積更細之餘仍可保持280L大容量，至啱小家庭。&#13;<br> &#13;<br> 型號：LGGR-T282GE&#13;<br> 容量：280L&#13;<br> 體積：H1560×W580×D607mm&#13;<br> 售價：約$2,990（和記行）&#13;<br> 售賣日期：2月初</fontstyle></spanclass></p><p><b> 售賣點：</b> &#13;<br> 人氣電器店（23323723）&#13;<br> 旺角火車站上蓋新世紀廣場6樓666號舖&#13;<br> &#13;<br> 和記行&#13;<br> 查詢電話：25223128&#13;<br> &#13;<br> 三星&#13;<br> 查詢電話：28626008&#13;<br> &#13;<br> 華仁會（23980280）&#13;<br> 旺角花園街75-77號花園商業大廈5樓&#13;<br> &#13;<br> 吉之島（27032888）&#13;<br> 將軍澳重華路8號東港城177號及227號舖</p></body></html>