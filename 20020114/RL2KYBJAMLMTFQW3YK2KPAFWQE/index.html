<html><header><meta charset="utf-8"><title>曼谷一百幾十食得夠豪</title></header><body><h1>曼谷一百幾十食得夠豪</h1><p><b>泰國Thailand</b>&#13;<br>最近日圓持續疲弱，連帶亞洲國家幣值相對下跌，又適逢農曆新年前旅遊淡季，簡直Perfect！所以決定去曼谷玩幾日，前日返嚟磅一磅，體重竟然飆升至近期最高峯！事關響曼谷食魚翅、燕窩、海鮮實在平，大鍋翅$53有交易，4人分量嘅魚生船喺香港最少要$250，呢度$142食到你嗌救命，又要勤力啲做Gym啦！&#13;<br>&#13;<br>記者、攝影：麥詠嫻</p><p><br> &#13;<br> <spanclass><fontstyle>$53大鍋翅　啖啖足料  &#13;<br> 去曼谷當然要到唐人街食平魚翅同燕窩，不過呢度啲舖頭睇落唔多乾淨，做豪客當然要搵間富貴啲㗎啦！「海外天」坐得最舒服，原來係有65年歷史嘅「老李」老字號開嘅分店，果然並非浪得虛名，不要小覷$53煲鍋仔翅，雖然唔係至尊嘅排翅，但勝在食落啖啖真材實料，燕窩亦同樣足料，有椰青清燉比冰糖更清香入味，叫埋我推介嘅粉絲蟹煲、鵝掌焗麵等，落樓每人唔使200蚊港紙！</fontstyle></spanclass></p><p><spanclass><fontstyle>海外天魚翅酒樓  &#13;<br> 地址：461YaowarajRd,Bangkok（耀華力路）&#13;<br> 電話：（66）2-2230325&#13;<br> 營業時間：11:00a.m.-11:00p.m.&#13;<br> 交通：由市中心乘的士去耀華力路，約20分鐘，車費不過60泰銖（約11港元）。</fontstyle></spanclass></p><p><spanclass><fontstyle>「識游水嘅都有」海鮮市場　老虎蝦最惹味  &#13;<br> 食完啲貴夾唔飽嘅魚翅、燕窩，再去附近嘅SeafoodMarket先至稱為圓滿，你首先要好似喺超級市場推車仔揀海鮮、配菜咁，然後侍應會幫你落單。呢度更強調「識游水嘅都有」，而我最喜歡的是燒老虎蝦，夠晒惹味，餐廳雖然有座位近千，不過晚上就座無虛席，攞定位先去揀海鮮為上策！</fontstyle></spanclass></p><p><spanclass><fontstyle>SeafoodMarketRestaurant  &#13;<br> 地址：89SukhumvitSoi24,SukhumvitRd&#13;<br> 電話：（66）2-2612071&#13;<br> 營業時間：11:30a.m.-11:30p.m.&#13;<br> 交通：乘輕鐵於PhromPhong站下車，沿Emporium旁橫街步行約10分鐘。</fontstyle></spanclass></p><p><br> &#13;<br> <spanclass><fontstyle>壽司　4人大船最抵食  &#13;<br> 據統計，每年去泰國嘅日本旅客多達100萬人，所以高級日本餐廳愈開愈多，大部分亦是由日本廚師親自主理。當中我選了這間名叫一休庵的日本料理，因為見佢樓下係壽司吧，樓上則是客房設計別樹一幟。我點了一客4人分量Tairyosen大船，不用多說魚生如何大件夾新鮮，只係800泰銖（約142港元）就已經殺晒！喺香港最平都要成250蚊啦！</fontstyle></spanclass></p><p><spanclass><fontstyle>一休庵  &#13;<br> 地址：635-637SukhumvitRd,KlongtonNua,Wattana,Bangkok10110&#13;<br> 電話：（66）2-2603332&#13;<br> 營業時間：11:00a.m.-11:00p.m.&#13;<br> 交通：乘輕鐵於PhromPhong站下車（Emporium對面）。</fontstyle></spanclass></p><p><spanclass><fontstyle>出門提一提  &#13;<br> <b> 簽證：</b> 持BNO及特區護照者毋須簽證，持CI者則須辦理，查詢電話：25216481（泰國領事館）。&#13;<br> &#13;<br> <b> 機票：</b> 3日2夜旅遊套餐$1,850，費用包括中華航空來回曼谷機票及2晚住宿WindsorSuitesHotel連早餐，查詢電話：23808000（新怡旅遊）。&#13;<br> &#13;<br> <b> 旅遊諮詢：</b> 查詢電話：28680732（泰國旅遊局）&#13;<br> &#13;<br> <b> 貨幣：</b> 1泰銖約兌0.177港元</fontstyle></spanclass></p></body></html>