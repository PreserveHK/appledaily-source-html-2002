<html><header><meta charset="utf-8"><title>積架新X-Type2.0未出先引起哄動</title></header><body><h1>積架新X-Type2.0未出先引起哄動</h1><p>去年，甫推出即引起一陣哄動嘅積架X-Type，據聞今年嚟緊又會再有新動作；事關從來未有過中價轎車定位嘅積架，自從推出X-Type之後，確實引起咗唔少未嘗高檔積架車嘅朋友一陣迴響。有見及此，為要進一步拓展同穩定香港市場嘅佔有率，大概會響年中嘅6月，引入埋配備2.0公升偈嘅新款X-Type轎車，情形就正如平治嘅C200，又或者係寶馬320咁，希望利用一個相宜嘅價錢，以招徠更多用家從德國品牌轉投英國嘛！至於新款X-Type2.0嘅定價，經亞Mark一番打探後，極有機會較原來X-Type2.5V6型號便宜10萬有多，大概會係24萬左右。若然係真的話，相信呢款X-Type會係英國積架汽車有史以來，至價廉物美嘅四門轎車囉！又難怪新車未正式抵埗，就經已引起一眾同級日本同歐洲車嘅代理關注啦！</p></body></html>