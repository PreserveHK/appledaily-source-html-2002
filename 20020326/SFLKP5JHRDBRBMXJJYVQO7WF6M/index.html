<html><header><meta charset="utf-8"><title>保險風險大 - 左丁山</title></header><body><h1>保險風險大 - 左丁山</h1><p>馬會主席李福深名下嘅愛駒「師父」，報名跑星期日嘅千八泥地賽事後，竟然晨操跛腳，以致人道毀滅，真係意料所不及，養馬風險之大，係好難估計嘅。李主席呢兩年嘅馬運平平，佢有份嘅「穩操勝券」只贏過兩場，「師父」本來今季當起，點知飛來橫禍㗎。&#13;<br>馬匹死亡，應有保險賠償，金錢損失唔大。做馬匹保險嘅公司，如果唔係做幾百隻馬嘅投保，分散風險嘅話，賠錢機會好大，正因係咁，馬主協會每年都搵保險公司傾條件，向會員推薦，大家都可以得益。有啲馬主鍾意自己向相熟保險公司投保，唔跟大隊，冇事當然好，有起事嚟唔好彩嘅話，呢啲公司可能保一隻賠一隻，賠到肉痛，惱羞成怒，逼馬主控告馬會，煩親一村人。&#13;<br>保險業除咗壽險之外，其他生意都幾難做，睇吓「保險業監理專員」嘅網頁，就知道「一般保險」，特別係汽車以及勞工險，蝕到啲保險公司嗌救命，做壽險就有啖飯食。馬主N一位老友保險A係資深壽險經紀，但唔算係最巴閉嗰位，據馬主N轉述保險A嘅資料，去年佢哋收嘅「新」（注意：新生意）壽險保費，超過十億元，公司內最大嘅「馬房」嘅阿頭，分佣分到笑，收入千幾萬，真唔講得笑，人哋捱咗幾十年，現在進入收成期，冇人眼紅，包唔會炒魷，今時今日，好過做神仙。</p></body></html>