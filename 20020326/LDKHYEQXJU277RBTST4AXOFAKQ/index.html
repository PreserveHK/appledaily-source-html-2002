<html><header><meta charset="utf-8"><title>新車速報：<br>本田That's可愛方匣子</title></header><body><h1>新車速報：<br>本田That's可愛方匣子</h1><p>近期，東瀛嘅K-Car車款喺香港漸見普及，而早前剛推出炙手可熱嘅Jazz，響日本及香港均出現供不應求嘅本田，新近又以Jazz相類似嘅底盤，炮製出全新嘅That's迷你K-Car。用上一台660cc引擎夠慳油之餘，有CyberFeel嘅方匣子賣相，加上極闊落嘅車廂空間，用嚟代步或消閒假日郊遊，真係適合不過㗎！&#13;<br>記者、攝影：陳偉林&#13;<br>ImageGirl：Vicki</p><p><spanclass><fontstyle>獨特造型富Cyber感  &#13;<br> 賣相有點似曾相識嘅本田That's，雖然輪廓帶點豐田bB嘅神髓，惟短小精悍嘅That's，卻要來得更活潑及富吸引力；當中，尤其係跟鬼面罩相連嘅扁長大燈組合，盡把時下流行嘅CyberFeel表露無遺，而同樣以方匣式出現嘅尾燈配搭，亦予人留有深刻印象呢。</fontstyle></spanclass></p><p><spanclass><fontstyle>車廂營造闊落空間  &#13;<br> 查實，本田That's方匣子造型嘅另一個好處，相信會係能夠營造出一個更闊落嘅車廂空間；除兩排四座位寬闊好用外，尾排重可以整幅放平，從而令尾廂容量倍增㗎！至於設備方面，除備有四門電窗、門邊電鏡及中央門鎖外，當然唔少得重有原廠冷氣及雙安全氣袋組合。再者，中控台重預留有大面板音響位置㗎！</fontstyle></spanclass></p><p><spanclass><fontstyle>660cc偈慳油夠力  &#13;<br> 呢部本田That's用上一台660cc直3SOHC偈，雖然性能表現一般，但卻有極慳油嘅數值；而3前速自動波配搭，起跑加速亦見勁度。再者，That's嘅低地台低重心配搭，重畀到佢有穩妥嘅循迹感㖭。</fontstyle></spanclass></p><p><spanclass><fontstyle>記者試後簡評  &#13;<br> <b> 優點</b> &#13;<br> 外形：方匣子造型既Cute又獨特，好有一分入時吸引嘅魅力。&#13;<br> 車廂：方匣子輪廓帶來闊落嘅車廂空間，兩排四座位乘坐舒適。&#13;<br> 設備：日式K-Car配搭，基本設備如電窗、電鏡、原廠冷氣等亦一應俱全。&#13;<br> 操控：車身輕巧睇位容易，轉向予人靈敏暢順之感。&#13;<br> &#13;<br> <b> 缺點</b> &#13;<br> 1.細容積引擎雖然慳油，但少不免高轉數時會帶來較大噪音。&#13;<br> 2.懸掛吸震柔弱，加上12吋細碼輪胎，或會有較大傾側感。</fontstyle></spanclass></p><p><spanclass><fontstyle>本田That's規格  &#13;<br> 引擎：656cc直3SOHC&#13;<br> 馬力：52ps/7200rpm&#13;<br> 扭力：6.2kgm/4500rpm&#13;<br> 傳動：3前速自動波，前輪驅動&#13;<br> 懸掛：	（前）柱式獨立&#13;<br> 	（後）扭力連桿&#13;<br> 制動：	（前）透氣碟&#13;<br> 	（後）鼓式（ABS）&#13;<br> 輪胎：145/80R12ToyoNP01&#13;<br> 尺碼：3395×1475×1620mm&#13;<br> 軸距：2360mm&#13;<br> 車重：830kg&#13;<br> 平均耗油：18.0km/L&#13;<br> 新車售價：$102,600&#13;<br> 車輛提供：富利堡汽車（28776700）</fontstyle></spanclass></p></body></html>