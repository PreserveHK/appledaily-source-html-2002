<html><header><meta charset="utf-8"><title>701收料站：衛科街貨其實唔多</title></header><body><h1>701收料站：衛科街貨其實唔多</h1><p>大市靜英英，小初幾乎悶到瞓着覺，好彩賓架陳打電話同小初傾吓，如果唔係都唔知點打發時間。&#13;<br> 賓架陳話，今日掛牌嘅衛科創業（8172）街外唔係太多人有貨，可以睇吓。&#13;<br> 衛科係由恒科（8097）分拆出嘅另一隻創業板股份。記得恒科當日上市時，都炒得好勁。自從公布衛科分拆上市後，股價曾郁動過一輪，斷估阿媽有咁嘅表現，阿仔都應該跟進。&#13;<br> 今次衛科發行1.49億股，每股40仙，新舊股比例接近50：50。另外，恒科向股東分派衛科，每10股送１股或同等現金，結果有一半恒科股東選擇現金唔要衛科股份。&#13;<br> 講完一大堆好似電視台有獎遊戲節目嘅內容後，賓架陳結論係：招股方面，唔係太多貨流出街，基本上有大戶接晒。至於分派嘅股份，又有大部分人折現唔要貨，所以今日唔應該有太大沽壓，如果咁都炒唔上，賓架陳話會幾失望。</p></body></html>