<html><header><meta charset="utf-8"><title>購物焦點：<br>陀螺熱潮爆發搖搖一定Out</title></header><body><h1>購物焦點：<br>陀螺熱潮爆發搖搖一定Out</h1><p>3月28日全港市民可能都會改變生活習慣，小朋友唔再覺得攞住個搖搖FingFing吓係有型有款，而改玩陀螺係咁轉；事關喺日本紅到發紫，集花式、改裝、比賽、潮流、炒賣於一身嘅《爆旋陀螺》動畫，將會緊接《超速搖搖》登場，唔想俾人話你Out，淨係識得玩搖搖的話，就要睇吓陀螺有乜花款，連帶動畫人物都介紹埋畀你知，實行等你快人一步。&#13;<br>&#13;<br>記者：張穎倫　攝影：周旭文</p><p><spanclass><fontstyle>日本有幾掂？  &#13;<br> 有齊動畫、漫畫嘅《爆旋陀螺》唔單止喺日本嘅玩具店大賣特賣，原宿舖頭更出現炒價，就連日本專介紹潮流玩意雜誌《mono》都搵佢做封面，再加兩大版介紹，甚麼XBOX、DiMAGEX都暫時讓路。&#13;<br> &#13;<br> <b> 玩法自由</b> &#13;<br> 事實上爆旋陀螺係冇特定嘅玩法，你可以自己一個人玩獨創花式，甚至埋首於改裝陀螺都得。比賽就通常會以將對手撞出比拼場外，又或者鬥旋轉時間長為勝負準則，比較客觀唔怕有爭拗。</fontstyle></spanclass></p><p><spanclass><fontstyle>旋風白龍3段變身至矜貴  &#13;<br> 呢個「藍珍珠速龍旋風白龍陀螺」同樣都係主角孝男用嘅，但就比「暴擊青龍」更加矜貴，事關佢採用特別色嘅透明藍設計，同其他實色陀螺好唔同。佢唔單止係陀螺，更有埋3段變身，隨意變成飛行型、白龍型同剪刀型，玩法極多，啱晒珍藏之用。</fontstyle></spanclass></p><p><spanclass><fontstyle>主角專用暴擊青龍  &#13;<br> 呢個係主角孝男選用嘅陀螺之一，擁有傳說中四聖獸之中青龍聖獸嘅攻擊之血，所以攻擊力特強。雖然只得4層構造，但由於配備教授設計嘅膠製平底，令佢移動力大增，旋轉範圍更大，就算面對一般5層構造嘅陀螺，都一樣撞贏。</fontstyle></spanclass></p><p><spanclass><fontstyle>相撲巨熊攻擊力量  &#13;<br> 《爆旋陀螺》嘅故事好似《足球小將》一樣，先由日本開始比賽，成為全國冠軍之後，再參加世界賽。所以中國隊當然有份啦，而且角色加奧所用嘅「相撲巨熊陀螺」，更擁有二重攻擊環，故事中被譽為史上最大攻擊範圍陀螺，攻擊力超強，自己人點可以唔捧場。</fontstyle></spanclass></p><p><spanclass><fontstyle>一飛衝天蠍子聖獸  &#13;<br> 喺故事中擁用飛天能力嘅「飛天蠍子聖獸陀螺」，屬於防禦型陀螺，由美國隊嘅愛迪所用。雖然真實玩嘅時候唔識喺空中停留，但憑住9cm直徑嘅特大攻擊環，其他陀螺都幾難埋佢身。真正比賽時非常着數，而且設計又比其他陀螺特別，值得推介。</fontstyle></spanclass></p><p><spanclass><fontstyle>配件夠吸引  &#13;<br> 如果獨沽一味得陀螺，可能好快就會玩厭，所以廠方亦推出唔少配件，由加強威力嘅爆旋器到比拼場都有，以增加遊戲的變化。&#13;<br> &#13;<br> <b> 火渡凱爆旋器</b> &#13;<br> 改邪歸正嘅火渡凱實力強橫，Fans數量同第一主角孝男不相伯仲。佢用嘅「彈簧式旋風爆旋器」，更係大部分小朋友嘅必備配件。皆因佢唔單止設有手柄可以增加發射陀螺時嘅穩定性，而且爆旋器上加設彈簧，能有效加強陀螺旋轉力，要贏對手話咁易。</fontstyle></spanclass></p><p><b> 比拼場玩得安全</b> &#13;<br> 爆旋陀螺轉速驚人，如果冇一個適當場地比賽，隨時周圍飛彈親人，而且亦難分勝負。應該利用呢類「八角迴旋戰鬥比拼場」，既可以跟足賽例出場，作為勝負準則，再加上又附送透明圍牆，能有效阻止陀螺四圍彈，夠晒安全。</p><p><spanclass><fontstyle>動畫故事講乜？  &#13;<br> 小學生木之宮孝男極之熱愛陀螺玩意，有一日因為要幫好朋友出頭，所以就以陀螺同爆旋家集團shellkiller決鬥。後來孝男更從一個神秘人手中得到傳說中嘅「青龍聖獸陀螺」，令孝男立志成為陀螺家，開始挑戰全日本，以及參加世界賽嘅刺激旅程。由3月28日起逢星期二及星期四，下午5:05於翡翠台播映。</fontstyle></spanclass></p><p><b> 人物簡介：本之宮孝男</b> &#13;<br> 第一男主角，對陀螺充滿熱誠，做事有幹勁，係一個極之魯莽嘅少年。</p><p><b> 陀螺流行有因</b> &#13;<br> 能夠風靡全日本，賣點當然唔會少，單講款式已有過百款，比搖搖更多，動畫中每個角色都有2、3個陀螺，又有絕招、特性，小朋友一睇就投入。另外，某啲陀螺又會推出金版、銀版等限量發售，吸引玩家、炒家搶購，所以𠵱家日本原宿唔少舖頭都已缺貨，或者賣貴兩、三倍，小記相信呢個情況好快就會蔓延到香港。&#13;<br> &#13;<br> <b> 售賣點：</b> &#13;<br> 你想TeeN地（26973220）&#13;<br> 沙田正街18-19號新城市廣場第一期275號舖&#13;<br> &#13;<br> 玩具反斗城（27309462）&#13;<br> 尖沙嘴海運大廈地庫032號舖&#13;<br> &#13;<br> 鴻興玩具（28914739）&#13;<br> 灣仔太源街19號C舖</p><p><spanclass><fontstyle>爆旋陀螺世界挑戰賽  &#13;<br> 世界賽唔單止係大人嘅玩意，小朋友都有機會參與。好似嚟緊嘅陀螺比賽就只限6-12歲嘅小朋友參與，成為全港冠亞軍嘅兩位，就可以代表香港出席5月26號喺日本舉行嘅國際挑戰賽，同美國、日本、韓國嘅精英一較高下。&#13;<br> &#13;<br> <b> 香港初級賽</b> &#13;<br> 參加辦法：	&#13;<br> 程序1）於玩具店或百貨公司免費領取報名表。&#13;<br> 程序2）填妥報名表並貼上爆旋陀螺產品上嘅《新華行總代理標記》。&#13;<br> 程序3）帶同新華行代理嘅爆旋陀螺於下列任何一個比賽日，到達你想TeeN地、玩具反斗城等比賽場地，並將報名表交與爆旋陀螺大使，便可即時參賽。&#13;<br> 比賽日期：3月29日、3月30日、4月2日、4月3日、4月7日、4月13日、4月14日、4月20日、4月28日&#13;<br> 查詢電話：25281076&#13;<br> 網址：<ahref http:> http://www.otchk.com  &#13;<br> (c)HUDSONSOFT/TAKARA·BEYBLADEPROJECT·TVTOKYO</ahref></fontstyle></spanclass></p></body></html>