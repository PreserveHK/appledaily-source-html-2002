<html><header><meta charset="utf-8"><title>季尾友賽確無謂<br>求驗客手記：球員怕傷難見真章</title></header><body><h1>季尾友賽確無謂<br>求驗客手記：球員怕傷難見真章</h1><p>世界盃四年一度當然好重要，不過喺三月尾呢段聯賽同埋歐洲賽埋門衝刺嘅階段，定一個國際友誼賽賽期嚟畀參賽隊伍試陣，我求大俠就覺得有啲無謂喎！睇番禮拜三英格蘭同意大利喺艾蘭路交手場波，球迷都唔使旨意見到一班正選球員會打真章。&#13;<br> 英格蘭領隊艾歷臣噚日就話到明，只會畀班主力球員好踢半場波。呢位瑞典教頭點解要咁做，可能係受到一眾列強的話事人嘅壓力，驚班球星傷咗，影響球會成績！正所謂閒時唔燒香、臨急抱佛腳，要試陣都唔係等到三、四月先試啦！&#13;<br> 重有呀，如果啲領隊或者教練真係要試陣，淨係畀班球員踢得嗰三、四十分鐘，場波重可以換十一個後備，邊度試得到個效果出嚟吖！&#13;<br> 其實，若然可以將啲球會級賽事縮短或提早進行，咁咪唔使搞到啲球員同埋啲教頭左右做人難囉！<br> &#13;<br> <spanclass>利物浦爭標佳兆頻現 &#13;<br> 利物浦真係一世夠運，靠史米沙完場前搞掂車路士，重要適逢爭標勁旅阿仙奴件猛將皮利斯啱啱宣布提早收咧，睇嚟紅軍真係好有機會攞走呢隻超聯冠軍獎盃。我求大俠今次跌眼鏡，估唔到原來雲格冇吹水之餘，重要係吹細咗皮利斯傷勢㖭。<br> &#13;<br> <spanclass>伏美人暗戀過范將軍? &#13;<br> 財神爺同埋伏美人呢單忘年戀，最近成為中港市民茶餘飯後嘅話題，不過就搞到中國國家隊隊長范志毅唔多高興。因為竟然有報道指伏美人暗戀過范大將軍！唔怪得曾喺英、蘇效力嘅范大將軍話：「佢哋拍拖關我乜事呢？重話伏明霞暗戀過我，真係無奇不有！」佢重話估唔到英國小報鍾意吹水嘅風氣，原來已經吹到嚟亞洲。</spanclass></spanclass></p><p><spanclass>76人有麥基冇有怕 &#13;<br> 76人冇咗主力艾華遜壓陣後知道形勢不妙，係噚日場波拿拿臨派咗足足唞咗二十三場嘅麥基出場，結果呢位上季嘅最佳第六人攞咗十二分，76人今季亦第一次喺少咗艾華遜贏波。其實一隊波冇永遠靠一個人「食胡」，睇嚟76人嘅擁躉都唔使咁擔心啦！<br> &#13;<br> <spanclass>阿武羅素冇紀律 &#13;<br> 多蒙特前鋒阿武羅素喺禮拜日對科特布斯場德甲聯，唔滿意教練森馬換佢出嚟，足足擾攘咗成兩分鐘先肯離場。唔使問，肯定係阿武羅素唔着啦，事關佢做得球員，就應該服從教練嘅命令，冇權自把自為。但係另一個角度嚟睇，呢件事反映咗森馬駕馭唔到隊中嘅大牌球員。如果換轉係曼聯嘅老費，我求大俠包保阿武羅素好似隻死狗咁行出嚟。<br> &#13;<br> <spanclass>挽留積遜用美人計 &#13;<br> 今年五十有六嘅湖人教練積遜，早排話明喺○三至○四年球季約滿之後就告老還鄉，連奧尼爾都話要同佢一齊退休，到時湖人肯定步公牛後塵，由班霸變魚腩。其實湖人要留住積遜好容易啫，只要班主畢斯畀佢位同積遜拍咗兩年拖嘅乖女珍妮絲嫁畀佢，到時閉門一家親就好易話為啦！計我求大俠話，既然香港有「松霞」相差二十七年嘅忘年戀，「積珍」相差不過十六年嘅半忘年戀又有何不可？</spanclass></spanclass></spanclass></p></body></html>