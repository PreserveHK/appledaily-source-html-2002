<html><header><meta charset="utf-8"><title>荷里活大悶局 - 陳也</title></header><body><h1>荷里活大悶局 - 陳也</h1><p>活地亞倫的《荷里活大結局》（HollywoodEnding），聽說在康城影展開幕禮公映，大獲好評。老活像打了一針羊胎素，當堂輕飄飄，大讚法國影藝界識貨。&#13;<br> 事實擺在眼前，荷里活愈來愈不好玩，老活仍然想吃這口飯。原因倒不是他這個老頭兒肚子餓，只係心癮難捱。明知老闆投資收縮，幕前幕後避忌，觀眾群亦像他頭頂上的稀髮，難成氣候。老活還是老樣子，犯老毛病，一開戲便搶對白、口不停；把短話長說，長話說到閣下跳海逃避詐死為止。一輪嘴，乃老活以往的絕活招牌。但觀眾也會老的，老觀眾未必咁好老脾，睇到二十年如一日的活地亞倫式panicdisorder演繹角色，幾乎想爆老粗。阿活叔，別以為你度身訂做、為自己諗定對白，自言自語說：「我衰驚青、失敗在怪雞、兩頭騰……」就得到體恤。敬老在電影界是僅僅比憐憫好些少的施捨，不想走敬老死路，活地亞倫就要盡快收手，別再口窒窒扮邊緣知識分子。口窒窒的阿伯，香港多得很，有一個叫做董建華的，口窒窒講話時還學足活地阿倫皺晒眉頭，很可能正是他的fan。你話呀，係咪教壞叔伯兄弟！&#13;<br> 電影結局例牌係老夾醜的活地，事業愛情兩得。香港人半信半疑，老人有咁好景的，只有誠哥一位。其他老中青觀眾難以投入，覺得應該改片名做《荷里活大悶局》。</p></body></html>