<html><header><meta charset="utf-8"><title>股壇瀏覽器：石化股升勢難持續</title></header><body><h1>股壇瀏覽器：石化股升勢難持續</h1><p>港股噚日繼續牛皮，不過航空股就全線起飛，其中國泰（293）勁升7.1%，重上12元，成交增至3.02億元。南方航空（1055）亦勁升5.2%；東方航空（670）亦升4.9%。&#13;<br> 市場憧憬美國經濟將復甦，所以率先炒起航空股，阿虎早在國泰徘徊於6元水平時叫入貨收集，若果有聽阿虎話，相信已經賺唔少。國泰呢次升浪，可能會升至14-15元至收到掣，現價追入利潤雖然唔大，但應該幾穩陣。<br> &#13;<br> <spanclass>東北電傳有外資打救 &#13;<br> 面臨清盤嘅東北電（042）經過前日急跌後，噚日傳出有外資肯出手相救，股價急升37%，其中以國泰君安買盤最勁，但臨尾又見佢沽番轉頭。&#13;<br> 呢個傳聞真定假都幾難分，因為要外資拯救一間上市國企，確係史無前例，相信當中要克服嘅技術因素唔少。&#13;<br> 儀征化纖（1033）發出盈利預警後，噚日股價一度挫逾8%，其後有中資入市接貨，跌幅收窄至2%。北京燕化（325）與上海石化（338）更分別上升5%及11%。&#13;<br> 黑客話，其實外資早就知道石化股盈利會大倒退，所以一早就減持咗，所以儀征預期盈利大倒退逾50%後，外資都冇咩貨可沽，加上有班中資入市托價，因此噚日石化股不跌反升。不過，呢類股票前景有隱憂，好難持續上升。&#13;<br> 先施（244）噚日突然勁升21.4%，收報0.34元。市場又傳出私有化，此股以零售百貨為主，前景黯淡，但就勝在資產淨值高，每股超過兩元以上，作為投機性吸納都唔錯。</spanclass></p></body></html>