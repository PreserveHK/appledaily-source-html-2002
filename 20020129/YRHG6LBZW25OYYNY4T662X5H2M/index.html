<html><header><meta charset="utf-8"><title>股壇瀏覽器：春江鴨等沽電力股</title></header><body><h1>股壇瀏覽器：春江鴨等沽電力股</h1><p>昨日58隻新輪登場，但港股依然淡靜非常，恒指先升後跌，微跌5點，收報10767，成交74.28億元，成交都算係暢旺。i師傅話成交暢旺主要係因為美林嘅藍籌程式買賣盤，一來一回成交因而多咗1至2億元。&#13;<br> 大摩噚日力壓中移動（941），市場同時傳出中國將促使國內兩大移動電訊經營商實行單向收費，並會於短期內舉行聽證會，似乎中移動與聯通（762）農曆新年前都唔使旨意反彈咯。<br> &#13;<br> <spanclass>藍帆有海域陰影 &#13;<br> 噚日藍帆科技（8166）宣布招股上市，市場關注主要股東海域集團（1220）幾時會減持，所以唔係太睇好此股，認購反應估計只屬一般。此股擬發行2億股新股，每股0.24元，集資4800萬元。據講海域手上嘅貨每股成本價只係2.34仙，難怪有人擔心佢會獲利減持。&#13;<br> 國有股減持方案初步出台，深滬股市即插水，但華能國際（902）及北京大唐（991）等國家電力公司又再炒高，因市場又傳國家電力改革方案出台。Cookie話，其實美資佬兩個月前就知道呢單料同大約嘅公布日期，所以唔少基金早已入定貨，恐怕消息一出，會成為沽貨藉口多於買貨藉口，因為唔少電力股嘅股價已經到晒目標價，噚日電力股被掃高，聽講與發行備兌證活動有關。&#13;<br> 英發（439）噚日宣布話搵人盡力以2.5仙配售6億股新股後，股價隨即急升23.8%，升至2.6仙收市，托價托得咁明顯，試問邊個敢要貨呢？黑客話班友重要抽高啲至會正式批股，可以搭吓順風車，不過風險大。</spanclass></p></body></html>