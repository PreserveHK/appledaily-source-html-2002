<html><header><meta charset="utf-8"><title>地產多聲道：國際都會有條置業績街</title></header><body><h1>地產多聲道：國際都會有條置業績街</h1><p>長實今年5月統一紅磡國際都會業權後，終於推出寫字樓同商場招租，昨日首次招待記者實地參觀，但因負責租務同事臨時有事冇嚟，只能提供寫字樓呎租十五蚊，商場呎租二十至六十蚊，免租期一至三個月等基本資料。</p><p>長實發展部高級助理策劃經理游榮昇話，物業好先進，十五層寫字樓，每層分十六區，每區可二十四小時獨立調較冷氣，慳番唔少冷氣費。&#13;<br> 而七至九樓三層商場共三十六萬呎，有二百個舖位，面積一千到四萬呎，其中七樓萬三呎大堂用作舉辦大型展覽、車展或音樂會。&#13;<br> 商場最吸引蘭西嘅地方，就係九樓，將有一條置業街。長實話，會預留部分舖位作樓盤示範單位展銷場，餘下舖位就租畀與置業、家居生活同布置有關商戶，商場每層約十二萬呎，如果長實最終用晒全層，可能有機會問鼎全港最大樓盤展銷場。不過長實𠵱家喺紅磡幾個商場內都已經闢出示範單位同售樓處，重要再整多個，睇嚟真係有好多盤要推。<br> &#13;<br> <spanclass>新盤宣傳唔使等賣樓紙 &#13;<br> 政府早幾年已陸續取消限制炒樓措施，𠵱家更再畀方便發展商，等佢哋可以早啲搞宣傳活動吸引市民注意。只要攞到批文，喺賣樓紙批出前，就可展開一連串宣傳攻勢，包括派發樓盤資料，喺報紙、電台及電視台賣廣告，畀市民參觀示範單位及模型，同埋搞啲比賽或活動等，當然價單一定唔可以喺未攞賣樓紙前公布啦。&#13;<br> 但係政府話明呢段期間，發展商唔可以同市民簽任何臨時買賣協議，或預留單位文件，唔可以收預留單位費或訂金等活動。如果收到任何有關售樓處秩序或宣傳資料有誤導等投訴，政府都會立即叫停。</spanclass></p><p><spanclass>新地住戶活動愈搞愈遠 &#13;<br> 發展商起樓賣，唔單止要一條龍服務，重照顧埋住戶嘅唔同需要。新地最近幫住戶搞親子活動，但唔係以前喺屋苑齊齊種花嗰種，而係安排一家大細去山西省體驗當地生活（圖二），了解風俗民情，學習傳統中華文化。呢個「交流營」為期十日，小住戶可以參觀博物館、學少林拳同練書法等等。𠵱家做發展商真係要好有諗頭至得。<br> &#13;<br> <spanclass>和黃珠海盤攞獎 &#13;<br> 港商在內地起樓，因規模大，規劃及配套都較完善，和黃在珠海嘅海怡灣畔，就以地中海度假住宅做主題，最近獲珠海旅遊局頒發「模範度假生活小區獎」，令此盤聲價大增。&#13;<br> 海怡灣畔二期上個禮拜六喺香港推出，首批26伙即日賣清，發展商加推應市，到噚日累售50伙，八成半買家採用即供付款法。物業預計今年底入伙。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>