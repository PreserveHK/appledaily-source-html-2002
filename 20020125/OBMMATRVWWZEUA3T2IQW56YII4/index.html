<html><header><meta charset="utf-8"><title>馮仁昭四圍超：吳美珩麥包享特權八折買樓</title></header><body><h1>馮仁昭四圍超：吳美珩麥包享特權八折買樓</h1><p>為咗促銷將軍澳清水灣半島二期，新鴻基地產特別優待無綫旗下藝員可以用八折優惠價買樓盤。吳美珩噚日就由無綫經理人陪同之下，一齊去睇呢個新樓盤。&#13;<br> 吳美珩一現身即受到新鴻基地產代理方面嘅熱情招待，佢哋一行幾人先參觀清水灣半島嘅會所設備，如桌球室、私人泳池、餐廳同私人影院。吳美珩話：「我最鍾意呢度會所間私人影院，設備好好。」<br> &#13;<br> <spanclass>方便返電視城 &#13;<br> 吳美珩又去咗睇面積六百幾呎、未折扣售價約二百二十幾萬嘅樓盤示範單位，佢話好欣賞示範單位cyber感覺嘅布置，吳美珩又對樓盤附近嘅環境同交通問題好關心，佢話：「遲啲TVB搬去將軍澳，交通更加方便，買嚟自住或投資都幾好，不過我覺得九百幾呎嘅單位適合同實用啲。」&#13;<br> 而麥包夫婦噚日都有去清水灣半島睇示範單位，麥包話：「我哋預算買八至九百呎嘅單位，預計三百萬，不過要計吓條數，睇吓供唔供得起。」<br> &#13;<br> <spanclass>余錦基買百萬瑪莎拉蒂 &#13;<br> 瑪莎拉蒂最新型號Spyder，呢個星期六正式到香港，第一個訂呢架車嘅，就係公益金前主席余錦基，售價約一百萬元，呢個禮拜六，車行喺淺水灣酒店搞咗個交接儀式，重請咗靚女Rosemary到場，可謂落足本錢宣傳。<br> &#13;<br> <spanclass>翁虹關心柏芝傷勢 &#13;<br> 翁虹去年因為脊骨受傷，休養咗大半年，所以佢對於張柏芝早前因表演飛車弄傷胸椎骨一事好關心，翁虹𠵱家喺內地拍戲，馮仁昭最近同佢通過電話，佢第一時間問馮仁昭柏芝嘅病情，當知道柏芝出咗院，翁虹都好開心，佢話雖然同柏芝唔熟，但覺得佢好爽朗、好堅強，所以柏芝入院嗰陣，佢都有送花籃慰問柏芝。</spanclass></spanclass></spanclass></p><p><spanclass>前Zen主音拍拖歎煲仔飯 &#13;<br> 近排天氣轉冷，天寒地凍就梗係最好去食煲仔飯啦。馮仁昭前幾日就喺九龍城嘅添樂園，撞到前Zen樂隊嘅主音黃和興，戴住頂冷帽，同一個少女一齊喺個卡位度撐枱腳食煲仔飯，兩個人重鬼死咁好傾，而阿興亦好有紳士風度，由佢埋單。<br> &#13;<br> <spanclass>Sammi演技未被觀眾肯定 &#13;<br> 馮仁昭前晚喺屋企睇有線嘅《娛樂熱賣十點半》，當晚嘅討論話題係「劉青雲同鄭秀文（Sammi）攞咗電影評論學會嘅最佳男、女演員，究竟係咪實至名歸？」結果打電話嚟嘅觀眾，普遍都唔係好贊同Sammi憑《鍾無艷》攞最佳女演員，覺得佢喺《鍾》片嘅演出未算突出，同《瘦身男女》、《同居蜜友》分別唔大。講真，馮仁昭亦覺得喺《鍾無艷》入面，梅艷芳同張柏芝都做得比Sammi出色。<br> &#13;<br> <spanclass>梁琤最怕百厭星 &#13;<br> 梁琤打女形象深入民心，不過見過佢真人嘅一定會覺得佢好斯文同溫柔，同螢幕上嘅硬朗形象好唔同。&#13;<br> 梁琤同馮仁昭講，自己暫時都唔恨嫁，生BB就更加唔會，因為細佬妹都結咗婚，生咗細路，有時幫細妹湊仔，唔夠一個鐘，姨甥仔就搞到佢間屋七國咁亂，佢惟有即刻叫細妹湊番個仔返屋企，所以佢諗起生BB就怕怕喎。<br> &#13;<br> <spanclass>黃卓玲晚飯搵着數 &#13;<br> 𠵱家香港經濟唔好，慳儉係一種美德，好似黃卓玲咁，就好識得精打細算，現時好多酒店嘅中西餐廳都推出咗啲會員優惠，例如兩個人食晚飯，其中一個就免費，佢同馮仁昭介紹呢啲優惠，重話自己成日同朋友食飯，年中可以慳番唔少，果然係醒目女一名。</spanclass></spanclass></spanclass></spanclass></p></body></html>