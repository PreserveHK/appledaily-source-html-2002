<html><header><meta charset="utf-8"><title>股壇瀏覽器：惠揚傳遭人狙擊</title></header><body><h1>股壇瀏覽器：惠揚傳遭人狙擊</h1><p>惠揚控股（231）噚日大跌74%後停牌，傳聞版本甚多，但其中比較可信係曾文能持股被證券行斬倉。&#13;<br> i師傅話，被斬倉嘅股份已被一大戶接下，會繼續收集並成為惠揚新主。佢重話，若大戶成功收購惠揚控制權，此股就會有動作跟尾，可以留意小敲，不過千祈唔好博老命，如果大戶攞唔到控制權，你叫佢點做嘢？或者隨時會讓埋個大股東畀你做。<br> &#13;<br> <spanclass>衝浪平台向下衝 &#13;<br> 衝浪平台（8178）噚日急跌，跌破1元，收0.86元，跌幅達24.5%，成交5260萬元。衝浪平台大約由0.40元水平炒上嚟，喺咁高位散貨，下跌空間非常大，有貨要小心。文化傳信（343）亦唔好得去邊，噚日被質低9.5%，收0.43元。&#13;<br> 媒體世紀（8160）噚日掛牌，初時德意志都有入市頂價，令跌幅維持喺7-8%，其後連德意志都有棄守迹象，令跌幅擴大至15%，收2.20元。&#13;<br> 據聞圍飛班友唔係好齊心，若此股在兩日內都未能反彈，包銷商嘅護價陣形就會瓦解。&#13;<br> 慶鈴（1122）噚日突然大升9.2%，收1.31元。e莉莎話主要係因為日圓貶值，大行調高盈利預測。市場一般預期日圓會跌至140-150水平，即係話隻股嘅盈利預測會繼續被調高。&#13;<br> 不過，現時國內汽車價格已開始下調，國內汽車股基本上係中國入世嘅受害者，所以唔排除有大戶會借好消息抽高，然後散貨。</spanclass></p></body></html>