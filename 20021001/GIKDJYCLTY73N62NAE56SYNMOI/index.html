<html><header><meta charset="utf-8"><title>《獎門人》收視失控大上大落<br>馮仁昭四圍超：志偉疊友都要食驚風散</title></header><body><h1>《獎門人》收視失控大上大落<br>馮仁昭四圍超：志偉疊友都要食驚風散</h1><p>無綫嘅節目收視經歷咗中秋節嗰個禮拜慘跌之後，上星期已經普遍回升，其中升幅最好嘅應該係由曾志偉、林曉峰同錢嘉樂主持嘅遊戲節目《吾係獎門人》，平均收視有二十六點，升咗十二點，即係有一百七十一萬觀眾，但係相比起之前《獎門人》嘅收視，其實二十六點真係濕濕碎咋！而《流金歲月》升番五點，平均有二十九點，約一百九十一萬觀眾收睇。<br> &#13;<br> <spanclass>冇新鮮感 &#13;<br> 中秋節嗰晚嘅《吾係獎門人》平均收視慘到得番十四點，只得九十二萬人收睇，最主要嘅原因就梗係卡士唔夠勁啦，組合EO2、E-kids、SiSi同埋一班落選港姐，真係唔係咁多人識，再加上當晚出席嘅《皆大歡喜》演員，有部份喺冇幾耐之前已經上過呢個節目，啲觀眾又點會有新鮮感呀！&#13;<br> 上星期嘅《吾係獎門人》嘅嘉賓有伍詠薇、趙學而同黃佩霞等，雖然升番十二點收視，但都重未係好理想，其實無綫有咁多阿哥、阿姐，加上主持人曾志偉又有咁多好朋友支持，照計啲收視應該唔使好似坐過山車咁大上大落，要食驚風散定驚嘞！</spanclass></p><p><spanclass>向海嵐吸煙引致發燒 &#13;<br> 向海嵐最近同時拍緊兩部劇集，前日佢第一日開拍新劇《花樣中年》，佢雖然從未試過吸煙，但為咗喺劇中扮一個煙不離手嘅大明星，所以要不停吸煙。但向海嵐一吸完支煙，已經想嘔，夜晚返到屋企重發燒，所以佢話拍吸煙戲真係有難度。向海嵐早前話過呢個角色似鄭秀文，點解佢唔去請教吓Sammi吸煙嘅秘技呢？<br> &#13;<br> <spanclass>阿B勵志歌振人心 &#13;<br> 早排鍾鎮濤（阿B）因為欠下裕泰興財務巨債，早前向法院申請個人破產，但阿Ｂ因而俾鷹星保險睇中，邀請佢唱廣告歌《星光不變》，以配合公司「人生多變、專業不變」嘅精神。&#13;<br> 阿B表示好開心可以唱呢首歌，佢話雖然𠵱家香港處於艱難嘅時刻，希望大家都可以勇敢面對挑戰。<br> &#13;<br> <spanclass>《星光不變》 &#13;<br> 作曲：羅尚正&#13;<br> 填詞：馮偉賢?姚冠東&#13;<br> 主唱：鍾鎮濤&#13;<br> 無論順逆　亦努力　無限拼勁　決意再打拼　只想可以　每天演好我　自己的角色&#13;<br> 唯有實力　是價值　唯用智慧　令我勇敢去　衝開一切　飛上天際　摘理想的那顆星&#13;<br> 從不　計較付出的多與少　總會　有你與星光照耀　人生　無論起跌浮沉　鬥志是不可缺少　從未靠運氣　願意再伴你　開創新天與地　堅信自我　不信奇蹟　每天跟灰心角力　無懼風雨　無懼怕挑戰　翔翱似鷹不怕天色　不變是我　不靠奇蹟　一生一心的努力　面對一切　長路也不計（流汗亦可貴）　自信以星光　同創盛世　（明日滿星光　長照萬世）</spanclass></spanclass></spanclass></p><p><spanclass>杜麗莎畀老公搵二奶 &#13;<br> 杜麗莎噚日四十六歲生日，佢最近獲纖體公司贊助減肥。杜麗莎噚日去銅鑼灣出席記招，佢話𠵱家有一百四十磅，希望可以喺十個星期內減二十五至三十磅。杜麗莎老公亦相當支持佢減肥，佢話：「老公話好開心，佢等我減咗肥，變身『新老婆』形象返去見佢。」<br> &#13;<br> <spanclass>名媛情傾同性好友 &#13;<br> 名媛早排同富商個仔拍拖，冇幾耐就分手，大家都以為名媛𠵱家感情空白，其實佢同一個女性朋友行得好埋，上流社會好多人都知。&#13;<br> 原來名媛不嬲都對同性有興趣，身邊嘅男伴不停換，女伴其實換得重多，大家都係女人，就算出街親熱啲，都唔會俾人懷疑吖嘛！<br> &#13;<br> <spanclass>周杰倫台個唱疑咪嘴 &#13;<br> 周杰倫（阿Jay）上周六喺台北舉行個唱，有人話阿Jay唱歌太細聲，又有兩個把聲同佢好似嘅和音伴唱，更有人質疑阿Jay咪嘴。後來阿Jay經理人公司澄清，因個唱前一日，有一條傳輸演唱會聲音嘅主要線路被壓壞，所以出現和音比主音大聲的情況，而阿Jay亦已盡力大聲獻唱，到尾段重索性清唱，唔要音樂襯底，以致演出完畢後，佢把聲已經沙晒。</spanclass></spanclass></spanclass></p><p><spanclass>錢小豪接BB出院 &#13;<br> 錢小豪噚日去沙田仁安醫院接老婆同BB出院，佢老婆足足住咗六日五夜，淨係住院費都三萬幾蚊。&#13;<br> BB重未改中文名，不過BB個阿爺已經預備咗成七至八個名畀小豪揀，英文名就等錢小豪個大仔幫細佬改。好友陳法蓉就送咗一個月嘅尿片畀BB，張兆輝就送咗張BB床。<br> &#13;<br> <spanclass>「少女好」沉溺杯中物 &#13;<br> 年過三十嘅「少女好」好鍾意出去蒲，好似早排佢拍緊劇嗰陣，有人不時見到佢收咗工就去中環蒲吧。「少女好」通常都係同幾位女性朋友喺度飲酒傾偈，本來冇乜問題，弊就弊在佢次次飲到醉晒至捨得走！結果第二日開工，「少女好」成個人就口腫面腫，一睇就知佢酒氣未過。&#13;<br> 其實啲朋友都有勸過「少女好」戒酒，但佢始終唔肯聽，如果佢再係咁，飲到走晒樣，怕且做多兩年都可以執包袱。<br> &#13;<br> <spanclass>大S尖沙嘴行街冇人識 &#13;<br> 台劇《流星花園》女主角徐熙媛（大S）靜靜雞嚟咗香港，前日馮仁昭喺尖沙嘴見到大S，佢好輕鬆咁四圍逛，但係佢助手就攞住幾個大袋，睇嚟大S買咗好多嘢。&#13;<br> 雖然大S化咗妝，重着咗件紫色Ｔ恤同黃色紗裙，但就冇乜市民認得佢。馮仁昭問大S係咪嚟做嘢，不過佢助手就搶住答話只係過境喎。其實佢應該係前兩日出席完廣州一個頒獎禮，順便嚟香港啫。</spanclass></spanclass></spanclass></p></body></html>