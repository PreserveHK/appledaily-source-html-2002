<html><header><meta charset="utf-8"><title>讀人報告 - 林振強</title></header><body><h1>讀人報告 - 林振強</h1><p>蔡琴主唱的一首老歌「讀你」（梁弘志曲詞），十分優美。歌詞這樣說：「讀你千遍也不厭倦，讀你的感覺像三月，浪漫的季節，醉人的詩篇。你的眉目之間鎖着我的愛憐，你的唇齒之間留着我的誓言。」&#13;<br> 假如人物是書本，你會選擇哪一位來閱讀？&#13;<br> 我選了這幾「本」來讀。以下是我的「讀書報告」：&#13;<br> 「書」名：《煲呔曾》——讀你一遍已很厭倦，讀你的感覺很肉酸，永遠的拘謹，惱人的不自然。你的喉頸之間結着傻的煲呔，你的唇齒形成一塊嘴藐藐的臉。&#13;<br> 「書」名：《梁錦松》——要公務員減薪結果減得雞碎咁多，除了令到古老殘片《獅子山下》獲得重播之外，實在不知道這書做到過乜。這本書應大量加插國寶（我是指伏明霞，不是李國寶）的最新照片，否則新鮮感過了之後，讀者會越讀越悶，邊讀邊打瞌睡。&#13;<br> 「書」名：《董特首》——這本書矛盾百出，前言不對後語，文筆奇差，邏輯全無，並強迫市民把它多讀五年！作為笑話，這書有其可取之處，無奈卻自我強調是嚴肅作品，企圖誤導讀者，令人氣忿。讀後感覺：好想一手撕爛這書。&#13;<br> 「書」名：《靚師奶》——哈，讀極你都唔鬼厭嘅！讀你嘅感覺就好似撞邪，我下體硬係覺得有啲嘢，好似係硬嘢。但係，你嘅眉目之間喝止住我，叫我咪諗歪。阿姐，你咁靚，點解你唔可以嗲？點解見親我，就要咁鬼惡嘅啫？&#13;<br> 「書」名：《瘦女人》——呵——欠——！無人悶得過一天到晚在瘦身、無波無籮的排骨精。</p></body></html>