<html><header><meta charset="utf-8"><title>否極泰來當施丹替身<br>求驗客手記：拿美爾明益杜加里</title></header><body><h1>否極泰來當施丹替身<br>求驗客手記：拿美爾明益杜加里</h1><p>杜加里雖然俾人話佢係法國陣中最渣嘅球員，但偏偏𠵱家行情高漲，話可以喺揭幕戰對塞內加爾嗰陣，頂受傷施丹嗰位。&#13;<br> 施丹家陣踢唔到對塞內加爾場揭幕戰，本來佐卡夫係最理想嘅替補人選，至弊佢年紀太大，今年三十有四，拿美爾驚佢冇九十分鐘嘅氣力。而米確、保賀斯恩同馬基列尼雖然當打，可惜國際賽經驗唔夠；搞吓搞吓，咁就無端端益咗杜加里。&#13;<br> 杜加里雖然成日俾人鬧，話佢咁鬼渣，唔應該入選法國踢世界盃；但咁又點啫，佢打過一屆世界盃同兩屆歐洲國家盃，稱得上係老波骨之一，加上以前同李沙拉素同施丹一齊喺波爾多踢過波，默契咁好，拿美爾唔搵佢搵邊個呀？&#13;<br> 查實法國同組對手烏拉圭、丹麥同塞內加爾喺實力，同佢哋有一段距離，施丹喺唔喺度，對佢哋影響唔大；如果施丹打唔到首圈，咪當留力打往後嘅比賽囉！<br> &#13;<br> <spanclass>寄語「帥哥」保重身體 &#13;<br> 俗語有話財多身子弱，估唔到連靚仔都係周身病痛。早排撞爆鼻骨，醫咗好耐嘅國足靚仔中堅李瑋峰，由於中耳炎關係，搞到喺禮拜一，唔可以同其他隊友作正式嘅練習。我求大俠奉勸佢要保重身體，事關佢係國足後防嘅支柱，若然佢有乜頭暈身㷫，分分鐘影響中國嘅出線次圈機會。<br> &#13;<br> <spanclass>「法網」生不逢時 &#13;<br> 我求大俠見收費台冇乜宣傳今屆法國網賽公開賽，重以為冇得睇，原來佢哋安排咗喺A台播。世界盃係四年一度嘅盛事，所以真係唔怪得收費台咁大細超。今屆法國公開賽同世界盃撞到正，只好怪生不逢時啦。</spanclass></spanclass></p><p><spanclass>開鑼在即流料滿天飛 &#13;<br> 世界盃重有兩日就開波，進入最後衝刺階段，好幾支球隊好似瑞典同中國咁，都作閉門練習，唔接受傳媒採訪。之但係，𠵱家重有好多料流出嚟，好似話碧咸會喺對瑞典場波打正選，同埋丹尼臣會取代李華度上陣對土耳其，至於可信性有幾多，就要留番俾讀者自己判斷嘞！<br> &#13;<br> <spanclass>傑特向敵隊擁躉還以顏色 &#13;<br> 塞爾特人班擁躉認真冇品，喺噚日場波當傑特控球在手時，就齊齊大唱：「打老婆嘅人！打老婆嘅人！」（諷刺傑特上年打老婆被捕事件），激到傑特眼火爆，怪唔知得喺贏咗波之後，立即向班塞爾特人擁躉還以顏色，做咗兩個Ｖ字手勢，表示二比二打成平手；打老婆係唔啱，不過人哋痛改前非，今次又抵傑特得戚番次。</spanclass></spanclass></p></body></html>