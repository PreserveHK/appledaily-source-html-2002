<html><header><meta charset="utf-8"><title>落實六月抵埗萬事得Mazda6</title></header><body><h1>落實六月抵埗萬事得Mazda6</h1><p>早前，一直備受矚目嘅萬事得Atenza（即港版Mazda6），終於響東瀛本土正式開售；據亞Mark打探得知，呢部被視為該廠今年重頭戲嘅626入替新車，好有機會響6月下旬抵港，而代理為隆重其事，重打算響6月中招呼一班香港傳媒，遠赴珠海賽車場作實地測試㖭！呢部擁有歐洲血緣同穩紮車架結構嘅Mazda6，被視為媲美凌志IS200外，佢重擁有出眾嘅房跑車特質，又難怪代理會咁有信心響蜿蜒多彎嘅珠海賽道上，給傳媒作一次嚴峻嘅考驗啦！聽聞今趟率先打頭陣引入香港嘅Mazda6，會係配備2.0公升偈同4前速自動波嘅型號，既有齊皮椅、天窗及一切豪華設備，而高性能嘅Mazda62.3則要明年初才會抵港。而車迷所關注嘅售價，新款Mazda6離唔開會喺18萬上落，有興趣嘅車迷就要拭目以待喇！</p></body></html>