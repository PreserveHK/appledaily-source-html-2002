<html><header><meta charset="utf-8"><title>　　透視裝歷久不衰 - 李八方</title></header><body><h1>　　透視裝歷久不衰 - 李八方</h1><p>位於沙田嘅香港文化博物館，噚日有個全新展覽開幕，名為「中國歷代婦女形象服飾」，分為五個時代，由魏晉一直到明清。館方特登向北京嘅中國歷史博物館借咗百幾件珍貴文物，其中重有啲係難得一見嘅一級國寶，非常貴重。&#13;<br> 八方睇完，發覺古代靚女同現代靚女冇乜分別，都貪靚追時髦。唐代美女原來有三種潮流衣着，第一種係襦裙、帔帛，所謂襦裙同現代緊身衫啱啱相反，因為唐朝興啲楊貴妃咁嘅肥美人，件衫梗係要闊大啲，重興用有性感透視效果嘅布料。帔帛則同𠵱家中環貴婦披嘅Pashmina羊毛披肩差不多。武則天時女權當道，男裝女着都好盛行。今年時裝流行少數民族Feel，原來千幾年前唐朝女性已經興着胡服。&#13;<br> （圖）清朝宮廷戲班中嘅公主裝，難得一見。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>