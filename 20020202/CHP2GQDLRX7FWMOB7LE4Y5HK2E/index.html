<html><header><meta charset="utf-8"><title>馮仁昭四圍超：張信哲陪大馬靚女唱遊</title></header><body><h1>馮仁昭四圍超：張信哲陪大馬靚女唱遊</h1><p>張信哲將會喺今個月九號（下周六）喺紅館開個人演唱會，最近佢喺台灣都有為個唱綵排，不過前幾日佢忙裏偷閒嚟咗香港。<br> &#13;<br> <spanclass>沿途密斟 &#13;<br> 日前張信哲喺香港嘅時候，約咗一班朋友去尖沙嘴「糖朝」食飯同埋唱卡拉OK，而佢同其中一位女性朋友特別投契，佢哋食完飯，就徒步行去堪富利士道嘅一間卡拉OK，沿途二人密密斟，後來重一齊去唱K㖭。&#13;<br> 問張信哲嗰位朋友係咪佢女朋友？佢話：「唔係，你哋唔好誤會，佢係我馬來西亞嘅朋友，佢咁啱嚟香港玩，所以先一齊去玩，佢遲啲重會睇我個演唱會㖭。」<br> &#13;<br> <spanclass>施念慈順得哥情失嫂意 &#13;<br> 近日有報道話施念慈結婚嗰日，因為冇安排記者採訪而搞寸個派對，事實上雖然施念慈唔係事事安排周到，但佢當日仍然對記者嘅提問有問有答，又安排時間畀記者影佢切蛋糕。到擺酒時，佢重請咗一班相熟嘅記者去飲。馮仁昭覺得結婚係佢私人事，主人家又冇發採訪通告，所以有啲人又未免太小器啦！</spanclass></spanclass></p><p><spanclass>霆鋒緊張女友王菲 &#13;<br> 查小欣噚日喺佢主持嘅商台節目《茶煲裏的查篤撑》度，講番日前佢同謝霆鋒一齊出席化妝品宣傳活動時，佢問霆鋒有乜方法去除黑眼圈？霆鋒話將隻銀戒指放入熟雞蛋度，然後用嚟碌眼袋。當時嗰個宣傳活動嘅主持梁芷珊聽完就話：「用銀戒指碌冇問題，霆鋒大把啦！」點知喺隔籬嘅霆鋒即刻話：「我得一隻咋！」霆鋒所指嘅嗰一隻戒指就係佢同王菲都有嘅情侶戒指，證明霆鋒都好緊張阿菲。<br> &#13;<br> <spanclass>張學潤為關淑怡伸冤 &#13;<br> 張學潤噚日去中環接受新城財經台訪問，對於好友關淑怡被恒生銀行追五萬八千蚊卡數，佢就幫好友解釋話：「雖然我冇打電話畀佢，唔可以代佢講嘢，但係我識咗佢咁多年，淨係知佢份人大頭蝦，同埋佢嘅財政都由佢爹哋負責嘅。可能佢爹哋唔喺香港先至唔記得找卡數，以我所知，佢嘅經濟絕對冇問題。」<br> &#13;<br> <spanclass>林保怡想過冰火新年 &#13;<br> 林保怡噚日去完新城電台接受訪問後，話自己近排都係忙緊作歌同出碟。問佢隻碟會幾時出街，佢話：「老闆黃栢高鍾意擇吉日先出碟，我自己都信㗎，好似搬屋、搬牀我都會咁做。」佢又話想過一個白色嘅新年，重要喺雪地上燒嘢食㖭，保怡份人真係幾多鬼主意。</spanclass></spanclass></spanclass></p></body></html>