<html><header><meta charset="utf-8"><title>有好學生則靈 - 左丁山</title></header><body><h1>有好學生則靈 - 左丁山</h1><p>名校搞直資，目的當然係為咗爭取質優學生。大家唔好以為付得起錢交學費就係質優學生呀，屋企有錢，家庭教養好，當然係一個充分條件，但讀書嘅唔係家長，而係子女，子女唔努力讀書，亦係徒然。譬如一啲美國加拿大留學生，屋企愈有錢畀佢哋使，外間引誘力愈大，買架靚車周圍蒲，愈多男女關係愈過癮，讀書就好難咯；反而一啲手頭緊，銀紙似夠又唔多夠嘅學生，讀書反而更加專心。&#13;<br>又叻又勤力嘅精英學生，好多都入咗馬鞍山一間世界級名校讀，讀完就操兵入英美著名大學，科大恨收佢哋恨到口水流。呢日到馬會飲茶，見到老同學帶個女嚟食飯，一傾之下，真係肅然起敬，老同學位千金係呢間名校學生，個樣子又甜又士嘜，將來必然係一個人才。&#13;<br>世姪女行開之後，老同學好坦白咁講：「名校之所以出名，未必真係學校管理好，學生教得好，最緊要嘅其實係學生好。阿女間學校啲學生，個個都係千挑萬選，考試成績與課外活動（如體育、音樂、藝術）都係一流頂；但據我觀察所得，其他就真係麻麻啫，唔係咁巴閉，學校成績好，主要係學生夠醒之故。」唔怪得聖保羅男女要搞直資，取回收生主動權，馬鞍山名校咁出名，學生質素高係最大因素。&#13;<br>魔術師話無氈無扇，神仙難變，名校如果冇優質學生，亦會平庸。假如哈佛收晒香港啲Band5生，你睇吓哈佛會唔會重係咁醒。</p></body></html>