<html><header><meta charset="utf-8"><title>地產多聲道：大行選傑出主管兼造勢</title></header><body><h1>地產多聲道：大行選傑出主管兼造勢</h1><p>平日聽地產代理介紹樓盤就聽得多，近排興嚟一招主管推介，即係主動介紹成績突出嘅代理行阿頭，好似噚日咁就收到兩份分別嚟自中原同香港置業嘅新聞稿，都係硬銷傑出經紀主管。&#13;<br> 先講香港置業01年最佳主管西九龍助理區域經理曹仲康，佢用咗300幾萬買入一個大角嘴帝柏海灣面積800幾方呎嘅單位自住，理由係佢睇好嗰區嘅發展，同埋為咗方便工作咁話。佢重有一句嘅口號：「做到邊、住到邊」，又話今年樓市會比舊年好，家陣正係入市良機，完全流露經紀本色。&#13;<br> 至於中原就以新晉主管巡禮為題，逐日推介新任阿頭。頭炮係西貢匡湖居分行經理劉國輝，此君96年入行，其間曾為城中富豪劉鑾雄賣出麗匡湖超豪洋房，亦屢獲中原精英會獎項，踏入第六年就升做分行主管。&#13;<br> 𠵱家個市都未算好景，代理行用新招介紹行業境況，順帶幫個別地區樓市造吓勢，都可謂用心良苦。&#13;<br> 蘭西</p></body></html>