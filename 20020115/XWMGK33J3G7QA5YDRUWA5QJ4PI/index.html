<html><header><meta charset="utf-8"><title>工業政策 - 左丁山</title></header><body><h1>工業政策 - 左丁山</h1><p>廠家朱做成衣出口，同一件貨自然收同一價錢，但在美國零售連鎖店掛上價錢牌，就發覺同一質地、同一款式嘅衣服，會因地區唔同而賣唔同價錢。譬如一件恤衫在紐約曼克頓第五大道零售，會賣五十美元，但假若在曼克頓西八十街（舉例），就會賣平三十個巴仙以上。&#13;<br> 一般嚟講，連鎖店Target嘅價錢平均計落最為便宜。左丁山以前都去過Target買衫，覺得好平，以為係啲次一皮貨色，經廠家朱提醒，先知道自己唔識嘢。&#13;<br> 廠家朱同好多廠家一樣，好關心香港工業前途，怪責政府官員唔識嘢。佢話：「我哋班工業廠商曾經同工貿署官員開會，佢哋只識講積極不干預，話我哋識做生意，佢哋唔識，所以政府唔會特別扶助工業。講嚟講去，政府就係唔肯做事，我哋冇龍頭，點樣振興工業呀！」&#13;<br> 左丁山雖然認同廠家朱嘅熱誠，但對佢嘅意見，不敢苟同。&#13;<br> 啲工商貿易官員邊度識做生意呀？由佢哋制訂工業政策，領導香港工業界向前行，危險到極。啲廠家過往轉型發達、北上設廠，就係因為冇政府阻頭阻勢所致；假若政府喺八五年就訂下工業政策，阻止香港空洞化，唔畀工廠北上，你話得唔得呢？梗係唔得啦；又或者政府有獎勵政策，扶助電子工業，其他人一定會話唔公平。&#13;<br> 新加坡扶助工業多年，𠵱家係唔係比香港掂好多呢？答案當然係No！</p></body></html>