<html><header><meta charset="utf-8"><title>馮仁昭四圍超：傅珮嘉食完白果食生日蛋糕</title></header><body><h1>馮仁昭四圍超：傅珮嘉食完白果食生日蛋糕</h1><p>無綫《勁歌》頒獎禮前晚曲終人散，冇份攞獎嘅歌手，好似慳妹傅珮嘉（Maggie）都有去慶功宴。但馮仁昭一去到就見Maggie逗留咗幾分鐘就急急鬆人，以為佢係因冇癮而走，問清楚先知原來噚日（十四日）係佢生日，所以要喺凌晨十二點切生日蛋糕前趕去為自己慶祝。<br> &#13;<br> <spanclass>柏芝致電祝賀 &#13;<br> Maggie班朋友一早已經喺銅鑼灣皇室堡加州紅卡拉OK開定房等佢，佢重用極速時間將紅色戰衣換番casualwear去慶祝二十三歲生日，嗰晚同佢慶祝嘅朋友有歐倩怡、VRF，重有柏芝個緋聞男友劉浩龍。劉浩龍攞住個咪好鬼投入咁扮周杰倫唱《龍捲風》，而周永恒同梁浩賢去完Maggie個生日派對之後，又返去尖沙嘴參加許志安個卡拉OK慶功派對。&#13;<br> 前晚Maggie收唔少禮物，連瞓喺醫院嘅老友柏芝都有致電畀佢講聲HappyBirthday，佢哋重係好姊妹，Maggie當日去探病食閉門羹，只係柏芝瞓咗覺啫。<br> &#13;<br> <spanclass>陳冠希搬屋學獨立 &#13;<br> 陳冠希（Edison）一向同佢爸爸陳澤民以及兩個家姐，住喺港島區羅便臣道兩個相連單位。但馮仁昭收到風，Edison最近忙緊搬屋，準備自己一個搬出去住，雖然未知今次Edison係自己置業，抑或係租屋住，但佢大個仔想自己獨立一下，都未嘗唔係一件好事嚟嘅！</spanclass></spanclass></p><p><spanclass>《天下無雙》搞噱頭開騷 &#13;<br> 繼上年王家衞套《花樣年華》喺內地上映時搞個旗袍展之後，今年佢套《天下無雙》一樣會喺內地搞啲噱頭宣傳。聽講套戲嘅主角王菲（圖左）、梁朝偉、趙薇等個個都係唱家班，所以打算喺內地開個《天下無雙》演唱會。馮仁昭重知道，阿菲喺戲裏面會唱黃梅調，所以到時佢喺個電影演唱會中都會一顯佢嘅黃梅調歌喉。<br> &#13;<br> <spanclass>趙金卿放鄭紹康一馬 &#13;<br> 蘭桂坊集團個公關鄭紹康，早排俾馬薛芷倫（Fanny）公開鬧佢借Fanny之名賣二手衫。原來除咗Fanny之外，趙金卿都為此心生不忿。話說趙金卿啱啱同朋友呻，話俾鄭紹康擺上枱，情況同Fanny一樣，不過佢就選擇「骨」一聲吞咗佢。因為佢覺得對方已經俾Fanny鬧到面懵懵，唔想再落井下石，不過佢話若再有下次，就一定會好似Fanny咁，公開數佢不是。<br> &#13;<br> <spanclass>賭王女婿賭網似內衣Show &#13;<br> 賭王何鴻燊女婿搞嗰個網上博彩遊戲DrHo.com，最近又搞搞新意思，話說呢個網頁一向有啲性感女荷官二十四小時即場派啤牌，而呢班女荷官最近全部換晒美國著名內衣牌子VictoriaSecret嘅性感內衣上陣，真係好似做內衣時裝表演一樣！</spanclass></spanclass></spanclass></p></body></html>