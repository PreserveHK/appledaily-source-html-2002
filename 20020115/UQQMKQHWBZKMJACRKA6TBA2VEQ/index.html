<html><header><meta charset="utf-8"><title>　　橋王屢被抦　做到冇晒癮<br>　　許仕仁傳聞劈炮三版本 - 李八方</title></header><body><h1>　　橋王屢被抦　做到冇晒癮<br>　　許仕仁傳聞劈炮三版本 - 李八方</h1><p>強積金管理局開檔到𠵱家，成績都算唔錯，社會認受性亦愈來愈高。&#13;<br> 不過，八方最近風聞，素有「橋王」之稱嘅積金局行政總監許仕仁，做到冇乜癮，好可能會劈炮唔撈。&#13;<br> 四百幾萬年薪兼袋硬等同薪金兩成嘅花紅，家吓經濟唔好，肥佬許因乜事要走呢？坊間流傳以下三個版本。&#13;<br> 版本一：正正因為經濟唔好，班商家佬周不時透過財神爺施壓，希望停供強積金，肥佬許一手湊大成個計劃，幾經籌劃由政府過檔做埋掌舵人，俾人咁搞，當然唔高興。&#13;<br> 版本二：肥佬許唔鍾意大家成日鬧佢人工高，回想當日做官時，幾乎可以坐到財爺個位，睇翻轉頭，紆尊降貴做個小小行政總監，攞嗰幾十萬花紅都俾人眼紅，條氣認真唔順。&#13;<br> 版本三：肥佬許有好路數，薪高糧準兼且唔使受氣。&#13;<br> 邊個版本至真？許老兄噚日唔肯聽電話，聰明嘅讀者可以自己諗諗。&#13;<br> （圖）許仕仁傳將離開強積金管理局。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>