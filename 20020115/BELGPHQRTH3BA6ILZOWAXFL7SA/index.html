<html><header><meta charset="utf-8"><title>撥著問號：做負資產最緊要有希望 - 陳興濤</title></header><body><h1>撥著問號：做負資產最緊要有希望 - 陳興濤</h1><p>做人最緊要有希望，做負資產亦如是。&#13;<br> 約一年前，立法會有議員提出要救負資產。結果，非議四起，議而無從再議。當時，有議員反問：「今日若救負資產，難道明天要救買股票蝕錢的人？」我的反駁如下：住宅物業和股票不可相提並論，若可，何解政府只借錢予市民買樓，而從不借錢予市民買股票？樓是必需品，一間屋和一個家是緊緊相連，股票極其量只可充作牆紙。按了股票，一旦價值大跌，銀主自會快速斬倉消除風險，因早有法定機制；按了樓，在現有的法定機制下，要斬，需時甚久，斬得樓來，問題已非常嚴重（特別在通縮時期）。何況，香港政府，甚至整個香港社會，都應該為九七至九九年間淪為徹頭徹尾的負資產者，作一些道義上的承擔。（此論何來，明天再講。）<br> &#13;<br> <spanclass>應該救就要救 &#13;<br> 早一陣子，有高官指出：「政府儲備得幾千億，救負資產大拿拿要用幾千億，點救？救咗，香港其他人唔使食飯？」（大致上係咁講）我的反駁如下：應該救就要救，若無錢，借番嚟都要救！政府驚唔夠錢，就好應該努力去搵多啲，並要同負資產人士講：「你哋的痛苦，政府好明白，現在努力想緊辦法，請忍耐忍耐，政府會先救徹頭徹尾負資產者，至於其他，一步一步嚟，急都急唔嚟。」&#13;<br> 做人最緊要有希望，倘若決絕一聲話唔救！咁會好傷害香港人的凝聚力，我就從來唔會咁樣對債主講嘢。&#13;<br> 按：香港目前有二個組織幫負資產，欲知詳情，請電陳偉業議員辦事處（24113107）或商業電台一台。&#13;<br> 自己沒有電腦和傳真機，收電郵要隔幾天，故未能與讀者緊密聯絡，請見諒！曾想過到網吧處理電郵，但又唔識電腦，點算？聽聞有些網吧有美少女相伴教人用電腦，我於是問個心：「去嗰種網吧搞電郵好唔好？」個心但笑不語，重笑得好開心。問不到正面答案，於是再問老婆，點知……&#13;<br> 許多電郵都叫我講多些如何逆境求生的道理，其實，道理早在專欄的一字一句間。&#13;<br> <br> &#13;<br> 電郵：<ahref>htchan@appledaily.com &#13;<br> <br> &#13;<br> 每日連載刊出</ahref></spanclass></p></body></html>