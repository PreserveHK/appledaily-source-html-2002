<html><header><meta charset="utf-8"><title>90日成名之旅Tiffany一個BraTop免失業</title></header><body><h1>90日成名之旅Tiffany一個BraTop免失業</h1><p>這是一個九十日成名之旅！&#13;<br>三個月前，Tiffany的標致面孔與惹火身材給《壹本便利》看中，上封面，大字標題「百利Sales齋戴Bra開工」，翌日還上了港聞版，自此知名度大增：百利多了大群為昅嘢而來的麻甩仔、成為各報章雜誌ImageGirl、《Penthouse》封面女郎、兩部戲在手……&#13;<br>原本在Disco跳跳舞、拍拍照、沒有正職的她靠脫出位，但脫得聰明也有點運，得傳媒助她一臂之力，羨慕死不少發明星夢的女孩。&#13;<br>記者：陳漢榮　攝影：龍宇略</p><p><b> Tiffany小檔案</b> &#13;<br> 姓名：張碧珊&#13;<br> 年齡：21&#13;<br> 三圍：33D-22.5-34&#13;<br> 身高：5呎4吋&#13;<br> 演出經驗：《壹本便利》、《飲食男女》、《有線電視》等雜誌ImageGirl；《豬扒大聯盟》、《絕世好Bra》、《情迷大話王》、《一蚊雞保鑣》等電影特約演員，現拍《性Salon狂想曲》，另有一戲洽談中。</p><p><b> Bra與BraTop</b> &#13;<br> <spanclass><fontstyle>義務人肉衣架  &#13;<br> 先簡介Tiffany的入行過程。她透過一好友而認識了現在的經理人，經理人搞FashionDesign，在百利開了間舖，經常安排旗下的青春美少女行Catwalk，Tiffany埋了堆，也不愁沒有見報機會。&#13;<br> 「嗰日，《便利》記者落百利話要搵靚女Sales影相，搵着我，無所謂啦！不過先此聲明，嗰日我係就係着BraTop，不過外面重笠住件外套，記者要求我齋戴BraTop影相，話咁影會靚啲、Sexy啲、出嚟嘅效果好啲，我同意照做，我都明嘅，着到密密實實邊有睇頭？&#13;<br> 「但有幾樣嘢我想講清楚，第一，我只不過算半個Sales，嗰日咁啱落舖頭幫手，順便搵經理人傾吓偈，先畀個記者撞到，我義務性質幫經理人做人肉衣架，撐吓場Sell吓客，就係咁多；第二，我諗住係做類似『至索Sales全面睇』咁上下嘅題目，點知最尾會寫成『逆市突圍，百利Sales齋戴Bra開工』，係就係誇張咗啲，不過都講得啱嘅，咁我嗰日真係着BraTopSell客嘛；第三，我着嘅係BraTop，唔係Bra，條封面大題好明顯誇張咗，Bra同BraTop，差好遠啫。」</fontstyle></spanclass></p><p><spanclass><fontstyle>近距離　唔畀昅  &#13;<br> 是否和雜誌夾計影相博出位？「唔好咁講，一切都係順住個勢走啫，講真，我唔係一個好發明星夢嘅女仔，我不嬲抱住玩玩吓嘅心態做Model，貪得意幫雜誌影吓相賺吓外快，但入娛樂圈嘅機會擺喺眼前，無理由唔試吓。」&#13;<br> 說到機會，還要多得那篇港聞報道：「估唔到自己會上港聞版，老實講咁嘅嘢都值得報道？我覺得有啲搞笑囉！」搞笑還搞笑，報紙的宣傳力量遠比雜誌強得多，Tiffany一見報，瞬即成為城中話題，不少麻甩仔蜂擁而至，把百利擠個水洩不通。「好多男仔落百利，經過舖頭都係為咗昅我，含蓄嘅，企喺舖出面，指指點點細聲講大聲笑；大膽嘅，入嚟扮試衫，近距離昅，初初我都會着BraTop幫手Sell客，後尾見啲人都無心買嘢嘅，睬佢哋都儍，有理無理着番件外套，無謂俾人睇蝕，最後，直頭索性唔落舖頭打躉。」</fontstyle></spanclass></p><p><b> 除與不除</b> &#13;<br> <spanclass><fontstyle>成人雜誌　三點不露  &#13;<br> 根據Tiffany「順勢而走」的理論，她又「順理成章」地當上了成人雜誌《Penthouse》的封面女郎。「經理人瓣瓣掂，識好多記者朋友，《Penthouse》話有興趣搵我做CoverGirl，我諗咁多明星都拍過《Penthouse》，話晒都係高檔成人雜誌，可以提高知名度，無所謂啦！」&#13;<br> 這輯三點不露的寫真拍得很有美感，沒有擘髀夾胸的猥瑣動作，完全符合Tiffany的要求：「好靚呀！我得五呎四吋，但可以影到我有雙修長美腿，應大得大應細得細……至少我問過朋友意見，佢哋都話我唔會因為影完呢輯相而俾人定位做三級女郎，咁樣係最理想嘅，上完封面多咗人識，但一啲都唔覺得Cheap。」&#13;<br> 在陌生人面前赤身露體可有尷尬？「一啲都無，一來攝影師好專業，工作認真，好快就影完；二來我本身係Dancer，經常要着到好Sexy咁跳舞，對自己身材有信心，無乜嘢好驚。我知全世界嘅焦點都放喺我個胸度，但其實我最滿意自己條腰，夠幼，着乜衫都咁好睇。」</fontstyle></spanclass></p><p><spanclass><fontstyle>目標徐若瑄  &#13;<br> Tiffany說入不入娛樂圈，一切隨緣，能否名成利就，也隨緣。但所謂的隨緣，只是「隨」人為的「緣」，打後的路，一切盡在經理人的掌握中，而Tiffany很明顯對他百分百信任。&#13;<br> 「無錯！我好信我經理人，例如做性感WebJ可以短時間出位，佢唔同意，佢話呢行唔適合我，要捱更抵夜，收入又少，佢識得好多傳媒，要增加見報率話都無咁易。我點解拍《Penthouse》？因為佢話呢本係國際性雜誌，好多地方都睇得到，做CoverGirl可以增加外地知名度，𠵱家搭緊路，希望可以喺日本或者台灣出寫真集，我嘅目標係徐若瑄、BiBi，健康性感嘅化身。」&#13;<br> Tiffany脫得很聰明，三點不露，她不想太早給人定型：「只要有條件，個個女仔都可以露三點，問題係值唔值，𠵱家我只求知名度，行性感已經OK！」</fontstyle></spanclass></p><p><spanclass><fontstyle>特別介紹  &#13;<br> 太遙遠的暫且不說，刻下Tiffany又有何工作？「上港聞之後，群星電影公司嘅馬學明主動搵我Casting，套戲叫《性Salon狂想曲》，笑片一套，我角色係個Lesbian！之前都做過特約演員，無對白，今次終於真真正正可以拍十幾組戲，有對白有得發揮，最重要嘅係套戲會落番我個名，情況我估就好似小雪初出道咁，畀番個『特別介紹』嘅銜頭我，呢個絕對係機會，我一定會珍惜。嚟緊落實重有一套戲，片名未定，做乜角色都未知，但有得拍戲我已經好興奮。」&#13;<br> &#13;<br> 「呢九十日，好似發咗場夢咁，三個月前我重失緊業，今日就好多機會我去爭取，真係估唔到……」</fontstyle></spanclass></p></body></html>