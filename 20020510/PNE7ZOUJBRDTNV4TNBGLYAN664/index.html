<html><header><meta charset="utf-8"><title>抵食大牌檔：<br>廣東三廚深水埗熱賣家鄉菜</title></header><body><h1>抵食大牌檔：<br>廣東三廚深水埗熱賣家鄉菜</h1><p>十幾年前三位來自客家、順德和新會的廚師，帶着鄉親傳授的入廚伎倆，來港闖天下，三人分別在酒家、包伙食店及大牌檔打工。機緣巧合三位一店，齊將家鄉菜精華，跟粵菜來個融會貫通，加埋二十幾年入廚經驗，以及一腳踢的「搏殺格」，讓食店十多年來在深水埗街巿都炒出個食客滿座。&#13;<br>&#13;<br>記者：楊一凡　攝影：伍慶泉</p><p><spanclass><fontstyle>椒鹽骨拼炸大腸  &#13;<br> 充滿地茂風情的炸大腸，很香口全無臊味，廚師先用花椒、八角、蒜茸烚大腸，以辟味，然後用麥芽糖和浙醋替大腸的外皮及內櫳上色，跟手就可以炸；椒鹽骨是用乾葱頭、蒜、薑汁、酒和調味料醃過，最緊要加蛋，這樣有助酥炸後保持肉質鬆化。</fontstyle></spanclass></p><p>黃先生試味：&#13;<br> 每次嚟實會叫呢碟餸，真係好香口，叫親實忍唔住飲啤酒，煎炸小食送酒最正，難得佢炸得乾身，咬落唔會咇油。</p><p><spanclass><fontstyle>青瓜粉絲煮中蝦  &#13;<br> 天熱瓜果當造，四季常有的青瓜要數現在最爽甜，把削皮的青瓜飛水，跟油泡的生蝦同煮片刻便可，本來瓜類大多要走油，但青瓜卻是個例外，飛水後再走油，炒起來好易爛，不過少一回油泡，可減少油膩感，清淡爽甜更能突出生蝦的鮮味。</fontstyle></spanclass></p><p>譚先生試味：&#13;<br> 青瓜睇落去好似好腍，其實好爽身，鮮蝦汁滲入底下的青瓜裏，好清甜。</p><p><spanclass><fontstyle>腰果炒雜菌  &#13;<br> 食開腰果炒雞丁的你，今季不如換吓新口味，試試腰果和雜菌這新組合，炸香的腰果鬆化可口，伴雜菌同炒，入口更有𡁻頭，加上索索聲的西芹粒和甘笋，夠份量有營養又飽肚。&#13;<br> &#13;<br> 試味報告：&#13;<br> 腰果唔一定要炒雞丁，炒雜菌一樣夠味，而且食落清清哋，大熱天就特別啱食。</fontstyle></spanclass></p><p><spanclass><fontstyle>冬瓜生筋燜魚頭  &#13;<br> 冬瓜是夏日消暑菜，若嫌放湯或清蒸太寡口，大可選這道大魚頭燜冬瓜和麵筋，大魚肉味鮮而不腥，魚頭好肉，酥炸後加上湯、麵筋和切件冬瓜，還有麻油和胡椒粉作調味，煮十幾分鐘就搞掂，大魚頭的面珠墩超滑，別錯過呀！&#13;<br> &#13;<br> 試味報告：&#13;<br> 魚頭煲好鮮甜，炸得幾香口，麵筋和冬瓜索晒魚湯鮮味，天口熱，有啖湯水送吓飯，會更加開胃。</fontstyle></spanclass></p><p><spanclass><fontstyle>韭菜花炒龍蝦鬚  &#13;<br> 龍蝦鬚是指蝦乾和土魷；韭菜花是相當濃味的時蔬，有鮮甜的蝦乾和土魷吊味，愈食愈爽，炒菜前先給龍蝦鬚飛水和拉油，這樣吃起來會較軟身及香口，然後跟切段的韭菜花兜兩兜，拋幾拋，便可上碟。這道鹹香的菜式充滿客家風味。</fontstyle></spanclass></p><p>梁先生試味：&#13;<br> 韭菜花好甜，炒得好脆口，蝦乾唔會太硬身，又出味，份量都幾多。菜式水準好穩定，抵我幫襯佢十年八年。</p><p>店名：新華海鮮飯店&#13;<br> 電話：23866155&#13;<br> 地址：深水埗保安道巿政大樓3樓CF8&#13;<br> 營業時間：上午11時至下午2時；下午5時至晚上11時半。&#13;<br> 座位：約130個&#13;<br> 付款方法：只收現金</p></body></html>