<html><header><meta charset="utf-8"><title>私隱新聞 - 左丁山</title></header><body><h1>私隱新聞 - 左丁山</h1><p>賓架李事件見報後，好多記者搵人做反應。此乃標準動作，譬如乜人都搵唔到就搵劉兆佳大教授，豬肉枱冇豬肉賣就搵雷鼎鳴教授，電燈原油就搵林本利教授……總之記者最緊要就手，手到拿來，第一時間肯覆call者最受歡迎，各位名人、學者想見報嘅話，第一招就係寫落call機號碼畀記者，第二就係有問必覆，上自太空，下至名人婚外情，以至中東戰爭，都可以扮專家。&#13;<br> 公關大姐大亦接到電話。記者問：「李生發生咁嘅事，假如你係公關，教佢應該點辦？」大姐大答：「成年人嘅婚外情，只應向太太負責，佢只應向太太解釋，唔需要向公眾交代。」記者又問：「佢噃，有冇誠信問題，影響銀行呀？」大姐大答：「佢就係成年男士，私事唔使向你我或全世界講。至於銀行公事，董事會滿意佢嘅表現就得，股民投資者要注意嘅係私事會唔會影響公事，假如銀行繼續賺錢，股價與大市表現差唔多，股民自會判定，香港係自由市場，每日股價上落已可反映投資者嘅集體意向、集體判斷，你講甚麼誠信問題，唔使我哋猜度。」記者再糾纏甚麼公眾人物誠信問題，大姐大不勝其煩。大姐大話：「嗰位記者可能未結過婚，不知人世間，男女之情最是弄人。假如太太原諒體諒，其他人有乜資格講嘢呀。佢哋抓住誠信問題，只係為咗justify自己報紙大做名人私隱新聞啫。」左丁山完全同意大姐大嘅觀點，香港𠵱家慣咗挖糞為樂，但又唔肯認，咪以「誠信」為虛偽嘅擋箭牌囉。</p></body></html>