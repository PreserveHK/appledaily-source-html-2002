<html><header><meta charset="utf-8"><title>股海實戰錄：守住裂口仍睇好</title></header><body><h1>股海實戰錄：守住裂口仍睇好</h1><p>美股前晚升勢如出籠猛虎，杜指升305點，納指更升7.8%。滙豐（005）及中移動（941）亦喺外圍大幅造好，滙豐高見99元，噚日期指高開逾200點，12020附近追貨者眾，點知大戶調轉嚟做，實行先殺跟風做好嘅炒家，恒指不但破唔到萬二關，最後重要倒跌67點，收11700，日線圖更出現「穿頭破腳」嘅大陰燭，技術走勢明顯轉弱。&#13;<br> 港股周二應升未升，加上出現大成交，已浮現派貨迹象，雖然趙飛雲唔肯定係派貨定係震倉，但安全計亦先作減持，噚日證明唔係杞人憂天，早市睇見恒指先高後低，喺11850反彈無力，亦將和黃輪9110於0.58元沽清，離場觀望。<br> &#13;<br> <spanclass>11600附近博反彈 &#13;<br> 恒指噚日高開低收，技術形態難免轉差，9RSI亦出現背馳，10日線目前喺11623，而裂口支持位於11577，以上區域係第一道防線，如果守唔住，將回補裂口11577-11497水平，甚至考驗250日線11471支持。&#13;<br> 估計恒指屬整固機會較大，以上兩個支持區可伺機吸納恒指Call輪9045博反彈。如果恒指調整只限於11577之上，則形勢利好後市，升破萬二關嘅機會依然存在。&#13;<br> 趙飛雲</spanclass></p></body></html>