<html><header><meta charset="utf-8"><title>股壇瀏覽器：華寶大摩對著幹</title></header><body><h1>股壇瀏覽器：華寶大摩對著幹</h1><p>港股噚日逼近12000關口後，即回軟跌至11700收市，全日跌67點，成交近111億元。噚日主要有基金減持滙豐（005）令大市受壓，據聞有基金已經沽定期指，後市重會繼續沽滙豐。期指戰況最為慘烈，升至12038即插水式下挫至低位11668，波幅達370點，好友真係俾佢斬到一頸血。&#13;<br> 噚日瑞銀華寶突然將滙豐投資評級調低至「減持」，與大摩對着幹，令到滙豐喺倫敦股價應聲下挫，如無意外滙豐今日股價仍會持續受壓，但就毋須對後市過於悲觀。Cookie話，今次港股波動純係因大戶對撼，鹿死誰手仍是未知數。前日唱好滙豐嘅大摩噚日都有出力接貨，否則滙豐點止跌0.78％咁少。不過，港股累積升幅逾千點後有基金出貨，呢次好友幾難頂。<br> &#13;<br> <spanclass>國中要做實力股 &#13;<br> 國中控股（202）噚日狂升32.5％，成交達1.1億元，並見高盛舉牌接貨，有傳聞此股將業務轉型，管理層話要國中做隻實力股，唔做炒股。&#13;<br> 光通信（603）噚日停牌發行可換股債券大舉集資，據聞今次換股價定為0.20元，較停牌前報價0.179元有11％溢價。發完債券之後可能又會炒一輪，推高股價再抽水。&#13;<br> 光通信日前向證券界話，旗下合資公司中油中泰兩年內資本性開支達22億元人民幣，而光通信佔合資公司約50％股權，即兩年內至少要出資11億元人民幣。光通信本身有現金2.9億元，最近配股及發行認股證集資1.7億元，合共有4.6億元，即重欠6.4億元至夠數。&#13;<br> 阿　虎</spanclass></p></body></html>