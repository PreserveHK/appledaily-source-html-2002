<html><header><meta charset="utf-8"><title>　　生力啤廣告玩盡特區三雄 - 李八方</title></header><body><h1>　　生力啤廣告玩盡特區三雄 - 李八方</h1><p>生力啤嘅廣告出名鍾意玩嘢，今次重玩到阿董、煲呔同阿松。話說生力最新一輯廣告，搵咗三個分別自稱董志華、曾勘權同梁金松的人拍宣傳照，三人分別是專業人士、煲呔收藏家同釣魚發燒友，齊齊揸住罐啤酒，旁邊大字標題「飲生力　有雙糧」，一睇就知玩緊邊個。&#13;<br> 到底宣傳乜嘢要咁出位？原來生力喺新年期間（25/1至22/2），買六罐就有大抽獎，最啱俾人扣減雙糧的打工仔。因為三十位頭獎，可以現兜兜得到一份年尾雙糧，上限三萬。就算唔好彩失業，都最少有一萬落袋。&#13;<br> 生力話眼見香港一片裁員減薪，哀鴻遍野，於是在新年期間沖沖喜，向市民送份大禮。不過特首同兩位司長治下的香港，打工仔淪落到飲啤酒先有機會抽獎攞雙糧，佢哋都應該飲啤酒背脊落。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>