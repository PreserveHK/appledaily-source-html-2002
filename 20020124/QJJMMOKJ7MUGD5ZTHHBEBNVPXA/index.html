<html><header><meta charset="utf-8"><title>股壇瀏覽器：細經紀行好難捱</title></header><body><h1>股壇瀏覽器：細經紀行好難捱</h1><p>港股又轉趨牛皮，成交只得51.29億元，恒指收報10762，跌35點。黑客話今次美國Kmart申請破產保護，反映美國平民消費市場亦唔係好掂，分析員𠵱家重研究事件有咩影響，睇吓美國會否步日本後塵走向通縮？&#13;<br> 噚日一間證券行突然結業，而且老闆都失咗蹤。雖然港府識做，即刻將「取消最低佣金制」押後一年至落實，不過都解決唔到經紀行嘅生存問題，細經紀行結業似乎係大勢所趨，今次突然有經紀行老闆「走路」，唔知又會唔會觸發股票擠提呢？<br> &#13;<br> <spanclass>國中走勢有異動 &#13;<br> 國中控股（202）噚日一度重上1元，成交大增至3200萬元，走勢有異動。此股最近宣布與中國市政工程華北設計研究院、上海佛欣愛建河道治理公司及香港愛建合作，成立國中愛華搞環保建工程，投資額為5000萬元人民幣。Cookie話此股宣布上述合作計劃前已經炒過，噚日先升後回軟，最後只升2%，有派貨味道，不過由於重未派晒貨，相信重有機會炒多轉。&#13;<br> 耀科（143）急跌逾20%後停牌，市場傳出董事局高層遭國內機關拘捕，有人知道出咗事，即刻沽貨套現。若果傳聞屬實，此股可以休矣。據聞話隻股有唔少小型基金及炒家持貨，沽起嚟相信跌幅會相當驚人。&#13;<br> 經過格林柯爾（8056）及歐亞農業（932）事件後，e莉莎話國內銀行開始收緊對民營企業嘅貸款，令到有關企業好手緊。消息傳出後，傳聞有基金沽貨，有貨要小心啲。格林柯爾噚日挫6.6%，收1.41元，而歐亞則跌2%，收1.41元。</spanclass></p></body></html>