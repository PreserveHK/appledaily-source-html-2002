<html><header><meta charset="utf-8"><title>無心插柳 - 左丁山</title></header><body><h1>無心插柳 - 左丁山</h1><p>大公關華德果然博覽各種刊物雜誌，心細如塵，連一本通常好悶嘅PostMagazine（星期日《南華早報》附送）嘅內容都一覽無遺。佢寄嚟一月十三日嘅一頁內文，幽左丁山一默，睇落又幾過癮。左丁山以前同華德講過，一生冇乜憾事，若有嘅話，就係自小靠自己去闖江湖，冇師傅指點一條好路。譬如話，讀書讀邊科、點樣讀、做事做邊行、好唔好轉工、如果轉工轉行應該有乜考慮……呢啲全部都係自己靠撞，你話當時有人指點，左丁山可能會走少好多冤枉路，或者會僥倖做咗大班都唔定。記得一世人第一次買樓，就係俾上司鬧足兩年先至下定決心去買嘅！&#13;<br> 華德好記性，寄來嗰篇文字名為《MissedOpportunity》，作者TimDowling，臚列咗一班明星之成功、失敗，其實好講運氣，純屬撞手神，並非事先有計劃，有人指點嘅。譬如哈利波特作者J.K.Rowling拎住本書稿搵出版商，大公司如企鵝、夏巴哥連斯、環球（Transworld）都唔睬佢，只有Bloomsbury肯試吓？結果呢，你知道晒啦。莎朗史東拍《本能》（BasicInstinct）之前，半紅不黑，但MegRyan、金碧辛嘉都拒演，於是益晒佢；麥當娜想拍電視劇集《FameTV》，角色攞唔到，轉行去唱歌；EmmaBurton想話拍電視劇《EastEnders》，亦係冇人睬，之後有人邀請佢加入一隊新樂隊，叫做SpiceGirls，凡此種種，都說明好多時有意栽花花不發，無心插柳柳成蔭。&#13;<br> 左丁山睇完諗真吓，自己亦作如是觀。</p></body></html>