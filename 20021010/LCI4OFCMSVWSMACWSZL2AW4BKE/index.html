<html><header><meta charset="utf-8"><title>　　「霆鋒三寶」 - 李八方</title></header><body><h1>　　「霆鋒三寶」 - 李八方</h1><p>裁判官將霆鋒刑期押後到十六號先判，霆鋒固然要吃多十幾日苦頭，但一班報館攝影記者重慘過佢，日日要攀山涉水，去壁屋監獄外圍嘅山頭，就係為咗影一張霆鋒「監躉」look。&#13;<br> 壁屋旁呢座小山丘，雜草叢生，崎嶇難行，原本連路都冇，但一班記者日日抬住幾十磅重嘅攝影器材行上山，竟然已經行出一條小山路來。&#13;<br> 班攝記大佬重識苦中作樂，戲稱上親山都要帶齊「霆鋒三寶」，即係指三腳架、長鏡頭同梯架，少咗一樣都影唔到霆鋒。咁多架生一個記者無可能抬得到，所以多數要兩個攝記分開孭。咁都未最辛苦，有啲攝記重要朝七晚八咁守候，雖然話分兩輪更，不過五點幾天未光，就要摸黑爬上山，你都咪話唔辛苦。&#13;<br> 區民傑攝&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>