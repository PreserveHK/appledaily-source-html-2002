<html><header><meta charset="utf-8"><title>701收料站：創業股撲水靠CB</title></header><body><h1>701收料站：創業股撲水靠CB</h1><p>家陣個市咁差，主板公司唔易批股集資，創業板股份就更加難上加難，連以超人做生招牌嘅長江生命科技（8222）都跌到一仆一碌，其他創業板股嘅表現又點可以奢望。&#13;<br> 年輕賓架話，現時創業板股份發行可換股債券集資，似乎係冇選擇之中嘅選擇，就算要畀利息都好過撲唔到水。最近科瑞控股（8109）就發行咗一批CB，聽聞英普達資訊（8077）亦有意發行CB集資。&#13;<br> 小初聽完覺得有啲奇怪，英普達好似在上個月，先至向管理層同員工埋手，發行3900萬股新股，集資780萬元，咁快又要搵新水？年輕賓架話，街外的確係咁傳，而今次傳聞集資金額亦係780萬元，但只係探路階段，未知做唔做得成。&#13;<br> 英普達上市唔夠1年，股價由1.98元跌到落現時15仙，據聞係禁售期滿，投資者沽貨所致。現時科技股唔流行，英普達要大翻身真係唔容易。&#13;<br> 慕容小初</p></body></html>