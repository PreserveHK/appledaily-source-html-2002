<html><header><meta charset="utf-8"><title>　　寶Baby再坐一會睇住細佬 - 李八方</title></header><body><h1>　　寶Baby再坐一會睇住細佬 - 李八方</h1><p>近期被形容為「教育沙皇」嘅李國章，噚日第一次正式以局長身份出席立法會大會，記者見到佢都故意稱呼佢做「校長」而非「局長」，一來佢自己講過做校長開心過做局長，二來中大科大合併一事，因為佢表現得重肉緊過現任嘅校長，先搞到周身蟻。&#13;<br> 另一邊廂，李國章阿哥李國寶，素來有「三點不露」稱號，即係下午三點後好難喺立法會見到佢，噚日原本例牌坐半個鐘就想走，點知有記者提醒佢，佢細佬正喺前廳，寶Baby就特登走去探班。&#13;<br> 世事有時就係咁巧，寶Baby前腳入前廳，李國章後腳走返入立法會議事堂。寶Baby畢竟兄弟情深，離開咗冇幾耐，三點半又折返立會，好專心咁聽細佬答覆議員提問，足足又再坐咗多半粒鐘，只可惜兩兄弟始終冇機會面對面傾吓偈，講吓新局長嘅表現。&#13;<br> （圖）李國寶噚日無緣與局長細佬傾偈。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>