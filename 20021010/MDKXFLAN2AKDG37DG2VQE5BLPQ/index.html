<html><header><meta charset="utf-8"><title>　　＄1.8出貨　袋千五萬<br>　　馬時亨聽見8號仔笑住走 - 李八方</title></header><body><h1>　　＄1.8出貨　袋千五萬<br>　　馬時亨聽見8號仔笑住走 - 李八方</h1><p>經過一個悠長暑假，立法會噚日終於復會，難得見到咁多司長和局長同時出現，八方同班行家當然唔會放過機會同佢哋傾吓偈啦！相對好多局長開開心心四周圍去玩，馬時亨就因為細價股搞到成個大頭佛，只見佢成個人瘦晒，差唔多肚腩都冇埋。&#13;<br> 記得肥馬上任之初，非常風騷，但係經此一役，肥馬幾乎變瘦馬！加上選擇性搵傳媒公開道歉，俾行家勁鬧，自此佢見到記者好似見鬼咁，成日運路行。八方同班行家噚日圍住佢問，係咪真係好驚記者呢？點知佢猛話：「唔係，點解驚你哋？你哋又唔會食人！」<br> &#13;<br> <spanclass>俾人鬧當吸取教訓 &#13;<br> 咁又係，俾人鬧吓咪當吸取教訓囉。有位心水清嘅老友更醒起近日電盈跌到冇眼睇，慘到連一蚊都冇，咁肥馬因為入政府做官，六、七月被迫快快趣分批放晒手頭上七百七十四萬九千股「8號仔」，咁咪執番身彩！&#13;<br> 點知肥馬一聽見有人提「8號仔」三個字，即刻走夾唔唞，不斷笑笑口、急急腳咁走落立法會條樓梯，真係頭也不擰回來。&#13;<br> 梗係啦，肥馬六、七月沽清股票時，八號仔股價徘徊喺一蚊八毫二仙至一蚊八毫七仙左右，套現一千五百萬袋袋平安，帳面更「賺」咗六百幾萬，俾人抦吓算乜嘢呀！&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></spanclass></p></body></html>