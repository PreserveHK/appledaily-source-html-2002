<html><header><meta charset="utf-8"><title>股壇瀏覽器：證監出手　莊家遊埠</title></header><body><h1>股壇瀏覽器：證監出手　莊家遊埠</h1><p>美股反覆，港股缺乏向方，美國第2季度經濟增長遠遜預期，雖則話格老可能會進一步減息以挽救經濟，布殊又可能將短期減稅措施變成長期稅務政策，增強消費信心，但美國今次若虛不受補，情況可能更為惡劣，對香港亦冇好處。&#13;<br> 恒指噚日收報10180，跌87點，成交不足60億元，值得慶幸係滙豐（005）嘅沽空盤已經減少，但ｉ師傅指出先前累積嘅淡倉未平，可能會待滙豐公布業績期間再行空襲。&#13;<br> 另外，缸湖傳聞證監向數間經紀行追查細價股大跌是否涉及人為操控。但相信搵唔到乜嘢好料，否則前日沈主席可以大大聲講嘢。據講幾個莊家決定暫時收手，太子已經離港度假，大檸亦放棄供股，出門散心，暫時淡出缸湖。<br> &#13;<br> <spanclass>耀生行未跌完 &#13;<br> 耀生行（290）7個月內大升12倍至9.20元，結果被證監揭發90%股權落在13名股東手上，耀生行PE高逾1660倍。其實大部份細價股股份都係集中在少數股東手上，股價都係偏高，就算今次唔俾證監踢爆，師奶阿嬸都唔會接貨。此股噚日開始回軟，跌9.8%，收8.30元，後市估計有排插。&#13;<br> 華脈無線（499）噚日勁升22%，收9.4仙，公司話冇股價敏感消息可以公布。黑客話，呢間公司上次發2成新股換購香港泰信37.04%股權交易已經完成，當時新股作價10仙，為慶祝單deal順利進行，有人將華脈無線個價弄高至10仙以上。不過，幕後人士嘅實力令人懷疑。&#13;<br> ｅ莉莎話，今日公布業績嘅康師傅（322）業績相當正斗，所以近期股價企得相當硬，可以留意。&#13;<br> 阿　虎</spanclass></p></body></html>