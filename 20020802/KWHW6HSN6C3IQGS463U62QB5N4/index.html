<html><header><meta charset="utf-8"><title>　　彤叔被阿松喜訊嚇窒 - 李八方</title></header><body><h1>　　彤叔被阿松喜訊嚇窒 - 李八方</h1><p>「彤叔」鄭裕彤噚日喺保鑣陪同下現身中環，旁邊重有一名男士。彤叔一見大批記者，即刻笑笑口話:「我今日唔係同女仔食飯，係同男朋友食飯呀。」&#13;<br> 問彤叔對波友梁錦松同跳水皇后伏明霞閃電結婚點睇？彤叔話：「我睇報紙都嚇咗一跳，不過婚遲早都要結嘅。佢哋今次結婚，對財爺嘅聲望一定有幫助㖭。」&#13;<br> 至於有人話兩人年齡相差二十幾年，似有政治婚姻之嫌，彤叔就話：「年齡唔係問題，兩情相悅係唔關政治嘅。話時話，我都冇同財爺打波好耐啦，佢幾好波㗎。」&#13;<br> 阿松呢排既要面對「細價股除牌」風波，又剛剛與小伏新婚之喜，心情睇怕好似五味架咁複雜。昨日八方見有記者問佢：「梁太點樣安慰你呀？」阿松先是打一個突，然後苦笑不語。&#13;<br> （圖）鄭裕彤昨與一名男子去吃飯。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>