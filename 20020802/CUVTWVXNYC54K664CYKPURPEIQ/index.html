<html><header><meta charset="utf-8"><title>股海實戰錄：匯豐似無力再上</title></header><body><h1>股海實戰錄：匯豐似無力再上</h1><p>美股技術指標發出轉勢訊號後，杜指走勢確係強到你唔信，美國周二及周三公布嘅經濟數據相當差，但杜指依然企硬，周三晚杜指在先跌200點嘅情況下，最後倒升56點，真係唔到你唔服！&#13;<br> 杜指日線圖以旗形整固，會唔會再出現第3支大陽燭大升呢？雖然機會唔係好大，但亦非絕對冇可能。相對於杜指，恒指個勢就差好多，噚日早市雖一度升近20日線（現處10360），但午市就完全走晒樣，主要受期指低水拖累，最後跌87點，收10180。<br> &#13;<br> <spanclass>89.25元阻力大 &#13;<br> 滙豐（005）早市相當硬淨，高見89.25元，但午市東亞（023）公布完業績後，就俾人借勢質落，最後收87.50元。滙豐下周一公布中期業績，可能要睇埋佢嘅成績表，大市先會有較明朗走勢。滙豐過去3日一直受制於89.25元，噚日補回周二嘅上升裂口87元至87.75元，如再補埋周一裂口85元至85.50元，則走勢可能逆轉，會再下試近期84元底部支持。如出現以上走勢，可小注買番啲滙豐Put輪，如果滙豐掉頭再度尋底，相信港股亦會跟隨。&#13;<br> 美股呢兩日相信會有突破性走勢，如掉頭回落，港股更加冇運行，噚日期指轉淡，唔排除啟示港股轉弱。&#13;<br> 趙飛雲</spanclass></p></body></html>