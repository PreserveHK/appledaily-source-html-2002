<html><header><meta charset="utf-8"><title>701收料站：絲綢路準備大變身</title></header><body><h1>701收料站：絲綢路準備大變身</h1><p>小初好耐冇炒過創業板股仔，皆因連主板細價股都靜英英，何況創業板股。但近排炒家似乎靜極思動，細價股開始出現異動，而連帶創業板股仔都有搞作。&#13;<br> 絲綢路數碼（8071）近排唔經唔覺，由2仙水平一支箭咁抽上去6仙。公司話同獨立第三者，洽商發行可換股債券或者發新股。&#13;<br> 經紀黃話，主要係股東講掂數，聽聞隻股嘅業務連帶控股權都可能出現大轉變。&#13;<br> 絲綢路數碼基本上係年前科技股熱潮嘅衍生物，既然熱潮已過，股東亦冇以往咁齊心，就算想做嘢都唔容易，家陣講掂數就易話為得多。&#13;<br> 至於公司業務方面，家陣重係搞緊互聯網科技一類生意，唔係咁易搵食，轉型搞其他生意可能重好過。&#13;<br> 隻股年頭先至發過一批可換股債券，換股價成5仙，所以幕後一傾掂數，隻股抽上亦好正路。&#13;<br> 慕容小初</p></body></html>