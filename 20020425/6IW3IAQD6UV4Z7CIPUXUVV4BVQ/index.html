<html><header><meta charset="utf-8"><title>　　發叔開會玩遲到撩火頭 - 李八方</title></header><body><h1>　　發叔開會玩遲到撩火頭 - 李八方</h1><p>發叔黃宏發前排因為主持立法會的政制事務委員會會議，已經試過因為高官問責制同眾議員開火，噚日立法會一個新組成、專門傾問責制問題的小組委員會開第一次會議，發叔又再次同其他議員劈過，火氣依然十足。&#13;<br> 小組委員會噚日一開會就要選主席，發叔聲言自己特登遲到，結果選主席時不在場；到選副主席時，吳亮星好識做咁提名佢，點知佢似乎唔多領情，一口拒絕。&#13;<br> 到小組討論要在星期六開公聽會，大家研究緊公聽會的形式時，冷不防發叔突然提醒大家，下個月十一日星期六，議員約了官員踢波！&#13;<br> 唔講猶自可，一講呢句踢波就當堂令大家都嚇了一跳，前綫劉慧卿更聽到「頭擰擰」。冇幾耐之後，發叔同劉慧卿真係因為討論開會日期而開火，Emily唔想發叔講番之前已經討論過的日期問題，發叔就話自己只係提意見，反駁話：「我講句都得啩？劉慧卿議員！」&#13;<br> 結果難為了小組主席葉國謙出面調停，才不致繼續舌戰。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>