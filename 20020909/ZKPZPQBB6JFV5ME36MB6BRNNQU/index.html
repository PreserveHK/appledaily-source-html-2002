<html><header><meta charset="utf-8"><title>　　踢爆俞宗怡黎年「緋聞」 - 李八方</title></header><body><h1>　　踢爆俞宗怡黎年「緋聞」 - 李八方</h1><p>八方寫過一九七三年係港大好時年，事關喺港府三司十一局中，就有一司三局長係當年嘅畢業生，包括梁錦松、馬時亨、葉澍堃同埋廖秀冬。原來七四年亦係好vintage，因為十六個常務秘書長之中，有三位同屬港大「七四年」出品，分別係工商及科技局常任秘書長俞宗怡、經濟發展及勞工局常任秘書長李淑儀、財經事務及庫務局常任秘書長黎年。&#13;<br> 更湊巧嘅係，三位「常秘」都係修讀歷史，加入政府多年。俞小姐最高做過庫務局局長；李小姐做過經濟局局長；黎年曾任廉政專員。最後呢三位同班同學兜咗一個大圈，又齊齊做常秘，世事真係幾玄妙。&#13;<br> 了解呢個背景，就會明白雲英未嫁之俞小姐同不談私事嘅黎先生，點解久不久就有緋聞傳出。原因係佢哋是同學，且一齊做官，自然比較投契，而兩人合擁一個高爾夫球會籍（呢樣嘢好常見啫，可以轉讓之公司會籍，許多都有兩個提名人，俞小姐冇理由一個人用），每年申報利益時，都會惹人遐想；其實就冇乜嘢。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>