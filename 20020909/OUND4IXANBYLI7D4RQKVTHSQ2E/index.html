<html><header><meta charset="utf-8"><title>地產多聲道：維景灣畔玩BB玩到大</title></header><body><h1>地產多聲道：維景灣畔玩BB玩到大</h1><p>太古同新地合作發展嘅將軍澳維景灣畔，最早期用BB仔賣廣告，標榜係下一代成長同生活環境最理想嘅樓盤。太古上個禮拜六搵番曾經為該盤拍過廣告嘅幾個「BB仔」，同太古安格里、馬淑貞一齊為現樓售樓處開幕剪綵。&#13;<br> 當年𠵱𠵱呀呀嘅BB，𠵱家已經變咗蹦蹦跳嘅細路仔。睇真啲，其中一名係當時扮太陽花嘅。唔記得佢個樣？攞番一期本樓書嚟睇就知啦，當時圓圓臉兒害羞像紅霞的小人兒，𠵱家已經係會行會走嘅小女孩，重愈大愈靚，正過太陽花。&#13;<br> 太古係傳統英資公司，做事作風自然好西化，話說太古學人入鄉隨俗，為維景灣畔售樓處開幕，搞舞獅同切燒豬儀式（祈求生意興隆啩）。安格里可能唔係好識中國習俗，喺獅子採完青後，見到啲青從獅子口拋出嚟，嚇咗一跳；到切燒豬時又雞手鴨腳，更騎呢嘅係，佢竟然用把又長又窄切蛋糕嘅刀嚟切燒豬，鋸咗好耐先入肉，佢啲馬仔認真大整蠱。<br> &#13;<br> <spanclass>舊船廠出租任客舞 &#13;<br> 西九龍一帶近年大興土木，好似長沙灣船廠重建成泓景臺同昇悅居等大型屋苑，令成個區面貌唔同晒，但附近仍有啲重未發展嘅痕迹。好似喺泓景臺同一條街嘅荔枝角道875號，前身都係船廠，業主因為等待時機重建住宅，所以有意將物業招租，條件重好有彈性，可以話任租客點搞都得。&#13;<br> 蘭西問過負責招租嘅中原聯席董事黃偉略，佢話租期可長達十年。租客重可以視乎需要，將現有上蓋拆咗，甚至重建都得，咁樣租金重可以平。&#13;<br> 上址屬工業用途，只得一層。</spanclass></p><p><spanclass>美聯勇奪雷霆盃 &#13;<br> 喺樓市艱難的日子，由新地雷霆負責嘅新盤，個個都賣個「滿堂紅」，樓神之名，自然當之無愧。蘭西最近睇到美聯有個全版廣告，其中張相係黃主席同下屬手執獎盃，背景係珀麗灣，雷霆個樣就喺張相上面，隔離有段文字話，美聯攞到「雷霆」盃，蘭西睇完覺得好奇怪，因為未聽過新地有搞過呢個盃。唔知係咪雷霆近排人氣旺，代理都借佢個名嚟用一用呢？呢條「橋」當然可以攞到市場注意，但當事人雷生唔知點諗呢？<br> &#13;<br> <spanclass>同行踩盤以牙還牙 &#13;<br> 長實近年賣樓宣傳作風好進取，喺唔少其他發展商嘅樓盤或示範單位附近，都見到有人派長實樓嘅單張，甚至係售樓書。估唔到喺尖沙嘴嘅凱帆軒示範單位樓下，蘭西噚日竟然見到有人派長沙灣單幢樓順景華庭嘅單張，實行借橋搶番佢啲客，風水輪流轉。<br> &#13;<br> <spanclass>倫敦樓價都係靠鐵路 &#13;<br> 鐵路網絡發達，可以令樓價升值，好似啱啱通車嘅將軍澳，樓價跌幅就較其他地區細，香港係咁，英國倫敦亦如是!坐落喺倫敦SE16區RotherhitheStreet嘅BombayWharf，鄰近Rotherhithe地鐵站，上個禮拜六嚟港發售，銷售代理高力國際話，該區樓價每年有約一成升幅，今年首季就升咗7.5%。來港展銷嘅樓盤，最平單位258萬，543方呎，每呎4751蚊，呢個價𠵱家喺香港可以買到西半山豪宅，遲啲容乜易貴過香港山頂樓，有興趣嘅買家，點睇？&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></spanclass></p></body></html>