<html><header><meta charset="utf-8"><title>海外試車：<br>萬事得Mazda2夠In！</title></header><body><h1>海外試車：<br>萬事得Mazda2夠In！</h1><p><b>本報記者日本實地測試</b>&#13;<br>近年一直為萬事得車廠至暢銷迷你CityRV嘅Demio，剛於日本推出有全新設計及概念嘅新版本；而遲吓嘅出口版亦唔會再以121或Demio作稱號，統一稱之為Mazda2。雖然新車快者要年底或明年初方有機會抵港，但在代理及廠方安排下，一眾傳媒卻可先睹為快，響鄰近日本富士山嘅山梨縣作實地測試呢！新款Mazda2三個不同型號演繹出三個不同性格，又真係幾討人歡喜㗎！&#13;<br>&#13;<br>特約記者、攝影：張以中</p><p><CENTER> ■電動軟篷頂有透光設計之餘，可隨意開關嘅組合，重可以讓你跟大自然親近一番。</CENTER> </p><p><spanclass><fontstyle>車廂鋪排靈活見個性  &#13;<br> 新車車廂有明顯擴闊之餘，後排兩度車門開關角度加大，更有利乘客上落；再者，表板以雙色配襯匹配唔同型號嘅座椅組合及色調，更能烘托出每個車款嘅特色㖭！而新款Mazda2有一個共通點，就係後排坐墊可前後移動，以遷就唔同體形嘅乘客外，左右獨立椅背亦可調校角度，遇有需要時整幅尾排重可以收摺起，令尾廂空間倍增㖭！將後排放平成卧鋪，配合上Cozy嘅軟篷開頂設計，重可以欣賞到夜空下嘅星光噃！設備除電窗、門邊電鏡、原廠冷氣及音響外，大型雙間隔嘅首飾箱亦好特別，好切合其身份㗎！</fontstyle></spanclass></p><p><spanclass><fontstyle>新車新概念迎合不同要求  &#13;<br> 新款Mazda2保留有CityRV嘅方匣子實用造型，惟三個型號嘅個性卻截然不同，皆因佢除有實用嘅Casual系列外，上兩代121嘅罐頭軟篷頂設計，又再一次出現於Cozy身上，為要趕上潮流步伐，廠方嘅一班年輕設計師更包裝出一款跑意十足嘅Sport型號，務求三款型號都可以迎合不同用家嘅需要嘛！而本身四輪拋沙板設計，匹配上FamilyLook嘅鬼面罩，以及一對炯炯有神嘅大燈組合，望落又真係神氣十足噃！</fontstyle></spanclass></p><p><spanclass><fontstyle>懸掛出眾有高循迹力  &#13;<br> 新款Mazda2有兩台全新引擎組合，分別為1.3公升同1.5公升直4DOHC型號，而最有機會打入香港市場會係前者，惟本身附有S-VT設計，令引擎低、中轉表現更突出見勁度外，匹配上4前速自動波，重見有敏捷同暢順感；引擎運轉下低沉嘅聲響，亦予人有動力源源不絕之感呢！全新底盤結構，前輪柱式獨立後輪拖曳臂組合，由於有低重心嘅特性，因而令走彎時倍見有高循迹性，加上ABS連EBD裝置，以及頂級Sport版嘅電子DSC牽引系統，令呢部新一代迷你CityRV，又豈止係一部日常代步用車咁簡單呢！</fontstyle></spanclass></p><p><spanclass><fontstyle>萬事得Mazda2Sport版跑意洋溢  &#13;<br> 新版Mazda2共分有普通版嘅Casual、軟篷硬頂嘅Cozy同小跑車化嘅Sport型號；當中Sport版既有原廠前後包圍、兩邊裙腳之餘，又有霧燈、尾定翼同跑車合金軨㗎！而車廂鋪排亦見跑意盎然，當然唔少得有防跣手嘅跑車軚環、5前速手波同跑車桶椅組合啦！</fontstyle></spanclass></p><p><spanclass><fontstyle>記者試後簡評  &#13;<br> <b> 優點：</b> &#13;<br> 經歷121、Demio以至全新嘅Mazda2，新車仍見魅力不減，既可用作日常代步又兼備CityRV功能，未有令人失望。&#13;<br> &#13;<br> <b> 缺點：</b> &#13;<br> 三個型號各具特色，惟市況低迷車價成焦點所在，若價錢在12萬上落，定必被四門家庭車比下去。</fontstyle></spanclass></p><p><spanclass><fontstyle>萬事得Mazda2Cozy1.3規格  &#13;<br> 引擎：1348cc直4DOHC&#13;<br> 馬力：91ps/6000rpm&#13;<br> 扭力：12.6kgm/3500rpm&#13;<br> 傳動：4前速自動波，前輪驅動&#13;<br> 懸掛：（前）柱式獨立　（後）拖曳臂&#13;<br> 制動：（前）碟式　（後）鼓式（ABS）&#13;<br> 輪胎：175/65R14ToyoJ45&#13;<br> 尺碼：3925×1680×1545mm&#13;<br> 軸距：2490mm&#13;<br> 車重：1100kg&#13;<br> 平均耗油：16.2km/L&#13;<br> 新車售價：約港幣9萬起&#13;<br> 查詢：萬事得汽車（28931112）</fontstyle></spanclass></p></body></html>