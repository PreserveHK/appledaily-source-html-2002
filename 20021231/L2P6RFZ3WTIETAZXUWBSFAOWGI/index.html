<html><header><meta charset="utf-8"><title>震倉急跌<br>股路縱橫：國企明年仍看好</title></header><body><h1>震倉急跌<br>股路縱橫：國企明年仍看好</h1><p>港股由12月3日的反彈高位10247回落，到噚日低位9244，足足跌了1003點，總算超過了1000點，希望可以應咗農曆11月大跌市嘅預言，唔使再拖落去。&#13;<br> 恒指噚日收9272，大跌172點，成交43億元，1月期指繼續低水，投資者入市意欲低迷，3大藍籌股，滙豐（005）、中移動（941）同和黃（013），都成為拋售對象，基金力壓之下，大市無力反彈，幾以全日低位收市。不過，噚日下跌股（不計認股證）400多隻，而上升股則唔夠100隻，跌勢發展到咁全面，暫時會接近尾聲。大市幾時到底，事後先知，但即使再跌到9000關口，點都會有反彈。&#13;<br> 今日做年結，相信點都有少少櫥窗粉飾嘅買盤，個別冷門同細價股，會造番好睇啲。2002年做埋呢半日市，就成為歷史，今年投資是否有成，開心或唔開心，都已過去，希望新的一年，無論造好造淡，都可以賺大錢。&#13;<br> 睇番50大成交股份，除港燈（006）同恒基發展（097）外，全部下跌，恒發有私有化因素，實際上只得港燈一隻上升，跌勢真係好全面。國企股有5隻上榜，包括3隻電力股同兩隻航空股，其他如石化股成交亦幾活躍。噚日國企股幾乎走晒樣，上海石化（338）同儀征化纖（1033）都跌咗5.6%同4.7%；南方航空（1055）同東方航空（670）亦唔見6.6%同5%；北京大唐（991）同華能（902）亦跌4.8%同3%。基金本來一路買緊國企，但大市跌勢轉急，基金暫時收盤，散戶見狀亦紛紛計數，股價遂大幅滑落。基金買國企，係睇長線，今次可視為震倉，2003年仍可以看好。<br> &#13;<br> <spanclass>偉易達吼位博反彈 &#13;<br> 品質國際（243）跌勢轉急，收1.7元，跌0.12元，跌幅6.6%，由近期高位2.2元回落，跌幅22.7%，噚日成交接近1300萬元，排43位，顯然仍有大盤在收集，若以走勢跌穿三角形來衡量，估計品質要到1.6元才有較強支持，博反彈，可候到價時才吸納。偉易達（303）跌穿6元關，低收5.8元，亦跌6.4%，10月11日低位5.6元，若守得住，亦可小注博反彈。&#13;<br> 郭兆誠</spanclass></p></body></html>