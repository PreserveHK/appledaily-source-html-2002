<html><header><meta charset="utf-8"><title>地產多聲道：記者嚇走小超</title></header><body><h1>地產多聲道：記者嚇走小超</h1><p>長實(001)呢排主力催谷長沙灣泓景臺，昨日更傳出小超李澤鉅會親自到紅磡售樓處視察，一眾記者當然不敢怠慢，一早到場等候，而執行董事趙國雄亦承認會與小超一齊去睇紅磡國際都會，之後同九鐵搞招標事宜。<br> &#13;<br> <spanclass>錯失採訪機會 &#13;<br> 趙生同行家傾咗一輪，攞部手電出嚟打，臨行開前仲叫同事黃思聰繼續答行家問題，大家諗住佢一陣就返嚟，點知等咗好耐都唔見人，打探之下，原來趙生已畀小超call走咗。據講小超原來一聽到有好多記者響售樓處，即刻掉頭走人。一眾行家就錯失咗一個採訪機會。不過，長實今個月公布業績，就算小超肯現身，都唔可以講啲敏感問題。&#13;<br> 本港嘅機鐵沿線有為旅客提供預辦登機手續服務，港龍航空響四川成都，最近都推出首個市區預辦登機手續服務，因為港龍擴充當地辦事處，遷入長實嘅天府喜來登飯店。<br> &#13;<br> <spanclass>搞上海地產要讀書 &#13;<br> 上海樓市熾熱，香港理工大學網上學府，最近同上海華東師範大學商學院，合辦「中國房地產研究」碩士學位課程，今個禮拜重會舉行講座，由上海市房地產經紀人協會理事談洪，講講內地房地產嘅最新發展形勢。睇嚟有心響上海搞房地產嘅公司，都要聽聽，攞番啲最新資料做參考。&#13;<br> 蘭西</spanclass></spanclass></p></body></html>