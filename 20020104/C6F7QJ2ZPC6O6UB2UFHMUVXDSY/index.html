<html><header><meta charset="utf-8"><title>　　棠哥搞喊董太獲致謝 - 李八方</title></header><body><h1>　　棠哥搞喊董太獲致謝 - 李八方</h1><p>阿董上個月十三號嘅參選誓師大會搵咗八大將「站台」，競選辦原來十號先call陳智思請他幫手，至於棠哥鄭耀棠更遲至十二號下午先收到邀請電話。&#13;<br> 不過有心唔怕遲，結果棠哥的演講詞最激，有好多人問他：「你搞喊董太咁好嘢！你到底搞喊過幾多個女人？」他開頭不明所以，回家看電視才知董太被佢感動到喊。&#13;<br> 過咗兩日董太更寄咗一封信畀棠哥，話受棠哥的說話感染，想到阿董這幾年為人民服務的甜酸苦辣，就一時忍不住……其實女人的眼淚是最有力的武器，董太多謝棠哥畀個喊位，讓她使出這武器就真。&#13;<br> 棠哥又再次為阿董喊冤，話唔好將所有衰嘢都賴晒阿董，八萬五是肥彭搞出來的，而棠哥從基層的角度，仍然支持八萬五政策。&#13;<br> 八方就話支唔支持政策是一回事，政策可唔可以失驚無神「不存在」又是另一回事，而且所有衰嘢都唔關阿董事，到底乜嘢至關佢事？做人唔可以冇承擔啫，係咪咁講！&#13;<br> ﹙圖﹚在挺董大會上，董太被棠哥的講話感動流淚。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>