<html><header><meta charset="utf-8"><title>日圓貶值5類至扺日本貨</title></header><body><h1>日圓貶值5類至扺日本貨</h1><p>自上星期日圓貶值至132日圓兌1美元後，深受日本文化影響的香港，可謂滿城風雨、議論紛紛。日圓貶值對香港經濟有多大影響，現在還是言之尚早。不過對於好多專賣日本水貨的零售行業、日本料理及旅遊業，肯定有相當衝擊。對普羅大眾而言，最關心當然係現時日本貨究竟平咗幾多。原來當中五大類消費品，已作出即時反應。&#13;<br>&#13;<br>記者：周靜飴　攝影：周靜飴、楊錦文　模特兒：Celina</p><p><spanclass><fontstyle>第一位  &#13;<br> <spanclass><fontstyle>水貨私家車勁減兩萬  &#13;<br> 自上星期日圓跌至3年來最低點，專營日本水貨車的車行即時減低車價，減幅有5至8%，實行跟足日圓嘅跌幅，以吸納更多顧客，結果生意不跌反升。以這款Estima八人房車為例，減咗大約2萬元，最近想買車或換車嘅朋友，重等乜嘢？而這次乘勢的宣傳已為他們的生意額帶來十幾個巴仙的升幅。在這個市道低迷的環境，日圓下跌可謂為他們帶來額外得益。</fontstyle></spanclass></fontstyle></spanclass></p><p><spanclass><fontstyle>先蝕後賺谷銷量  &#13;<br> <spanclass><fontstyle>富利堡車行負責人黃小姐話：  &#13;<br> 「我哋做大減價是減先前入貨的車，所以日圓下跌，加上大減價，我哋暫時未有實際利潤增長。因為就算我哋𠵱家由日本訂貨，批貨最快要兩個月才到港，所以成本在兩個月後才真正下調。不過我哋希望可以因日圓繼續下跌而先蝕後賺。」</fontstyle></spanclass></fontstyle></spanclass></p><p><spanclass><fontstyle>第二位  &#13;<br> <spanclass><fontstyle>水貨AV及電器即時打八折  &#13;<br> 買開水貨AV或家電嘅朋友，對於Yen價升跌特別敏感，所以呢類舖頭喺日圓下跌後立即有反應，售價即跌7%至20%，約為數百至數千元不等。最顯著嘅例子係呢部東芝34吋34D9UXH大電視，由原本$14,800跌至$11,800，狂減3千元，唔貪新款嘅你，絕對買得過。</fontstyle></spanclass></fontstyle></spanclass></p><p><spanclass><fontstyle>第三位  &#13;<br> <spanclass><fontstyle>日本料理入貨平　魚生勁跌6成  &#13;<br> 頻頻由日本空運新鮮材料到港嘅日式食肆，日圓下跌對他們的成本最快有影響，入貨成本即刻低咗約10%，加上𠵱家市道差，好多食肆都推出減價魚生，乘勢吸引顧客。價錢即時減咗2至6成，非常抵食。</fontstyle></spanclass></fontstyle></spanclass></p><p><spanclass><fontstyle>郎田日本料理李師傅：  &#13;<br> 「我哋一星期幾次從日本空運新鮮材料到港，所以啲魚生名副其實海鮮價，跌得好快，我哋希望借今次日圓下跌推出特價魚生，吸引顧客，寧願賺少啲，薄利多銷。」</fontstyle></spanclass></p><p><spanclass><fontstyle>第四位  &#13;<br> <spanclass><fontstyle>水貨化妝用品下調3成  &#13;<br> 同水貨私家車一樣，有專賣水貨化妝用品的舖頭順勢減價，以吸引更多人消費，減幅為10%至30%，不過一般水貨化妝品和用具的售價只係幾百元，因此減價後慳嘅錢唔係最多。呢個假期水貨舖的生意額亦因減價升咗2至3成，可見減價已成為喺香港生存嘅必然招數。</fontstyle></spanclass></fontstyle></spanclass></p><p><spanclass><fontstyle>日本水貨化妝品店主Kelvin：  &#13;<br> 「我哋一向以賣日本水貨為主，早已習慣了日圓的升跌，日圓升跌對我哋們影響不大，日圓下跌，我哋嘅售價會跟住平啲。不過今年市道仍然唔多好，所以乘住日圓下跌個勢，做吓減價，希望催谷更多人消費。」</fontstyle></spanclass></p><p><spanclass><fontstyle>第五位  &#13;<br> <spanclass><fontstyle>日本旅行團團費平1成  &#13;<br> 由於日圓下跌，旅行社訂酒店的成本下跌，團費亦跟住下調，去日本各處的團費平均平咗幾百元至千多元不等。另外，為了吸引一些專誠去日本購物的旅客，日本本州的購物團亦相應減了5至10%。日本眾多旅行團中，以去北海道的5天團最為抵玩，旅費由去年約$6,400減至$5,700，比去年同期平了約20%。事實上喺在日圓貶值後的這個星期內，報名去日本的人大幅升兩成，益晒旅行社。</fontstyle></spanclass></fontstyle></spanclass></p><p><spanclass><fontstyle>本州購物最受歡迎  &#13;<br> <spanclass><fontstyle>據學聯旅遊發言人周先生：  &#13;<br> 「呢排多咗好多人嚟報日本團，除咗因為撞啱就嚟農曆新年假期外，日圓貶值亦令到多咗人去日本掃貨，所以報本州購物團的人都大幅上升了。」</fontstyle></spanclass></fontstyle></spanclass></p><p><spanclass><fontstyle>潮流貨冇人吼生意急跌3成  &#13;<br> 日圓貶值，唔係個個老闆都有得益，好似專賣日本潮流貨嘅「私物店」，自從日圓下跌後，生意額跌咗3成。睇嚟日圓下跌令到本來已經好低迷嘅潮流零售業雪上加霜。不過由於潮流水貨舖的貨品種類少，所以好難做減價，只係某些滯銷嘅波鞋才會減得較大的幅度。</fontstyle></spanclass></p><p><spanclass><fontstyle>店主阿凡：  &#13;<br> 「好多人諗住日圓跌就去日本掃貨，尤其為潮流物品如衣物、波鞋等，嗰邊啲貨始終齊好多。呢排啲人入到嚟直情當我哋舖頭係Showroom，喺呢度睇啱都忍手唔買住，等過到日本先至買，好多行家都因為咁生意大跌，我哋賣潮流嘢嘅真係唔希望日圓跌。」</fontstyle></spanclass></p><p><spanclass><fontstyle>雜誌CD企硬價  &#13;<br> 唔好以為日圓下跌就逢日貨必減，一些日本較平價的貨品如CD、VCD、DVD和雜誌就冇乜影響，CD和DVD最多平十元八塊，消費者冇乜實際得益。加上911事件後，好多賣呢類貨品嘅水貨舖早已減價救市，今次日圓下跌，其實已經冇乜下調空間。</fontstyle></spanclass></p><p><spanclass><fontstyle>售賣點：  &#13;<br> &#13;<br> 富利堡汽車中心（28776700）&#13;<br> 地址：灣仔告士打道128號信誼大廈地下D舖&#13;<br> &#13;<br> 華仁會（23914430）&#13;<br> 地址：旺角洗衣街81號地下&#13;<br> &#13;<br> 康泰旅行社（29286060）&#13;<br> &#13;<br> 郎田日本料理（28110213）&#13;<br> 地址：鰂魚涌海灣街13-15號地下&#13;<br> &#13;<br> 合作社化粧品（23328631）&#13;<br> 地址：旺角登打士街56號家樂商場地下G51舖&#13;<br> &#13;<br> 私物店（23144788）&#13;<br> 地址：尖沙嘴山林道46-48號運通商場1樓25,30,31號舖</fontstyle></spanclass></p></body></html>