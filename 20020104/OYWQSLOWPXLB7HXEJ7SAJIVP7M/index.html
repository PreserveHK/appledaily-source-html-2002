<html><header><meta charset="utf-8"><title>股海實戰錄：大戶似想先挾淡</title></header><body><h1>股海實戰錄：大戶似想先挾淡</h1><p>有睇本欄嘅讀者應該知道近期趙飛雲係睇淡，理由係美國經濟能否喺今年第2季開始復甦仍是未知之數，杜指目前喺1萬點水平屬偏高，杜指短期10200有重大阻力，要突破並唔容易，而香港幾乎樣樣睇美國點行，所以美股唔掂，港股亦唔慌好。此外加上日圓弱勢、阿根廷金融風暴、911餘波未了，大戶要造淡，理由多籮籮，造好嘅值博率並唔大。<br> &#13;<br> <spanclass>破11500試萬二 &#13;<br> 不過，炒股票除咗要分析基本因素摸到個大方向外，短炒要睇技術走勢，有時重要憑感覺行事。好似今年首個交易日，港股雖然未能以紅盤高收，但只跌46點，其實反映大戶按兵不動。噚日恒指藉美股造好回升72點，如果今日再以大成交飆升，相信好多人要追貨，有助大戶先抽高一轉挾淡倉，恒指有可能先升破11500，試闖萬二關至回落。&#13;<br> 既然有咁嘅推測，而中海發展（1138）噚日破位而上，於是按原先前計劃喺1.30元先買入5萬股。雖然1.30元個位唔算靚，但考慮到中海發展稍後會有發A股動作跟尾，反覆炒上嘅機會較大，所以先買1注作短中線持有，止蝕位1.20元。</spanclass></p></body></html>