<html><header><meta charset="utf-8"><title>新舊精英 - 左丁山</title></header><body><h1>新舊精英 - 左丁山</h1><p>賓架L與老友經紀V召飲午茶，無所不談。呢兩位仁兄都係香港大學六十年代中期嘅畢業生，用流行術語講，就係「舊精英」。&#13;<br> 問佢兩位是否豪門子弟，賓架L話：「唓，替特首寫演講詞嗰位仁兄，肯定唔係港大畢業生。當時啲有錢仔女，多數已經去晒英國、美國讀書，譬如話李國寶啲眾多堂兄弟，有邊個唔係去咗英國、美國呀，𠵱家班大人物馮氏兄弟、郭氏兄弟、羅氏兄弟、唐氏、田氏，董家、包家啲子女女婿，有邊個讀港大呀？我哋啲同學多數家境麻麻，靠考試成績入港大，有鬼家底咩！」&#13;<br> 經紀V話：「我哋的確係精英嚟㗎，有兩個特點：一個就係經常走堂，第二個就係兼職多多，補習啦，到附近嘅威記教書啦；之不過一樣考試及格，畢業全無困難。點解要兼職呢？一來就係搵錢交學費，二來就係搵錢追女仔！」大學生走堂搵兼職，並非今日陳校長嘅大發現，陳校長做大學生之時，咪又係一樣。經紀V同賓架L數咗唔少同學，今日赫赫有名，都係冇時間上堂之輩！唔上堂都咁巴閉，可見當日大學生，確係讀書精英。&#13;<br> 問番賓架L、經紀V兩位舊精英：「你兩位啲仔女有冇入港大呀？」哦，全部喺波士頓讀著名私校之後入美國大學。佢兩位都話：「培養佢哋做『新精英』吖嘛！」&#13;<br> 老竇賺錢仔享福，佢兩位讀書時兼職搵學費，佢哋啲仔女就課餘去打高爾夫，而打得好，當然係新精英之必備技能！</p></body></html>