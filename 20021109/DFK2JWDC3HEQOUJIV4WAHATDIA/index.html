<html><header><meta charset="utf-8"><title>不談聯滙 - 左丁山</title></header><body><h1>不談聯滙 - 左丁山</h1><p>任志剛出席立法會講外滙基金盈餘，狀甚風騷。冇嘢嘅，上頭叫你交數，你有資格提前交卷，穩坐釣魚船，自然有諸內形諸外，喜不自勝。至於財赤咯喎，阿松哥，唔該你去搞掂佢。任總話外滙基金增持美元資產，我哋不可不學，橫掂利息低到無可再低，存款改為美元，完全冇損失，且可當作買保險，話之佢脫唔脫鈎。&#13;<br>聯繫滙率呢樣嘢，張五常教授話目前唔可以脫，鄭國漢、曾淵滄兩位教授話可以脫，脫咗對經濟有利㖭。睇嚟政府係大丈夫，話過唔脫就唔脫，話之你出邊點樣講都好。呢個特區政府膽小怕事，冇乜方寸，左丁山就信佢唔敢脫，所以揸港紙都冇乜問題，揸美金只求心安而已。</p><p>但係，聯繫滙率已成為一個好敏感嘅題目，唔少分析師俾電台訪問之前，都話明唔講聯滙，只能講公司呀、出口呀、地產市道呀諸如此類。點解咁驚呢？基本法二十三條重未曾立法啫？分析師唔肯透露原因，可以猜想得到嘅就係佢哋上頭（即係公司政策）唔想特區政府難堪，以免影響關係。電台要講聯滙，只能請大學經濟系教授講，好彩香港現時還有學術自由，將來就知道教授會唔會封埋口。若有此一日，人人自律，人人識do，香港變成新加坡，國際金融中心地位岌岌可危咯。</p></body></html>