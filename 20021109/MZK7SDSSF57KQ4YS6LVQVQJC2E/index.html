<html><header><meta charset="utf-8"><title>701收料站：申銀第一上海當炒</title></header><body><h1>701收料站：申銀第一上海當炒</h1><p>供緊股嘅新世紀集團（234），「威士」2987噚日第一日掛牌，正股最低見0.37元，收0.385元，跌4.94%，成交股數有成1905萬股。至於2987最低見過1.8仙，收3.5仙，跌12.5％，成交數量都有1036萬份。&#13;<br> 經紀陳話，新世紀今次係以2供1形式供股集資，供股價每股0.30元，集資8310萬元。以現價計算，有貨者先沽貨，再買「威士」供股，中間都慳番唔少差價，此亦解釋點解2987急跌時，有人會買入套戥，導致2987反彈。&#13;<br> 另外，因為大陸QFII就快出台，外國人可以買大陸股票。兩間大陸證券股噚日急升，申銀萬國（218）升得最多，升幅有9.59%，收0.80元，而第一上海（227）亦升7%，收0.46元。&#13;<br> 經紀陳話，呢兩隻股票一直深受大陸同胞鍾愛，以大陸炒家過往嘅作風而言，唔會咁快收手，炒風重會延續多一段時間，仍可以留意。&#13;<br> 慕容小初</p></body></html>