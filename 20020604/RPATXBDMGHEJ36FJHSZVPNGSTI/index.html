<html><header><meta charset="utf-8"><title>701收料站：大華唔使心急上車</title></header><body><h1>701收料站：大華唔使心急上車</h1><p>昨日經紀陳同小初講，早兩日行街見到大華國際（600）個幕後炒家，同埋一個融資界嘅大哥大一齊傾得好埋。佢開初都以為冇咩特別，以為傾度水之類嘅事，但收尾返公司睇下大華股價，原來相當波動，事件甚為可疑，八卦一番之後，唔排除大華搞緊控股權易手，即係賣殼咁解。&#13;<br> 大華股價近排都算古靈精怪，一個月內由10仙鏟到上去14仙水平，噚日朝早隻股重喺10大升幅內，最高見過15.7仙，但就平收14仙，朝早撲入去真係會輸錢。&#13;<br> 小初聽完之後，覺得事件冇咩大不了，講真，今時今日炒賣殼概念其實唔多着數，皆因好多時買家都唔會全面收購，就算有得炒，好多時都係等到買家正式完成收購後，露埋面先至有得諗，所以小初勸經紀陳，唔使咁心急。&#13;<br> 況且炒股龍頭光通信（603）復牌之後，股價雖然守得住，但噚日又失驚無神停牌，都唔知搞咩，試問炒股氣氛點會好？&#13;<br> 慕容小初</p></body></html>