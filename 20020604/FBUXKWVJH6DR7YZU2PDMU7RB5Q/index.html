<html><header><meta charset="utf-8"><title>墳場住宅 - 左丁山</title></header><body><h1>墳場住宅 - 左丁山</h1><p>昨日講《齊齊掩耳盜鈴》，例子講唔晒，譬如殺康體局，冇乜反對聲音，左丁山亦唔抗議，但諮詢文件建議拆大球場，以後多用獎券（即係賭啦）來發展體育活動，又是一例。&#13;<br> 大球場拆咗嚟做乜，當然係賣地起樓。一位八十歲老人家睇到呢段消息，某日碰到左丁山，大發議論一番：「你哋知唔知大球場以前係乜地方呀？戰前大球場未起，係一幅荒地，叫做咖啡園，內有墳墓無數，日本仔時代，我行過咖啡園，見過唔少屍體。戰後慢慢清除，五幾年在原址興建大球場，用人聲波聲鎮壓住啲天外遊魂，幾十年來平安無事。如果拆咗個球場，起住宅樓，啲住宅風水掂唔掂呀？」&#13;<br> 左丁山唔識，無以置評。不過中國人唔鍾意住在舊墳場之上，住近啲都唔高興，左丁山以前買樓，露台望到骨塔，亦俾老人家喝住唔好買。呢樣嘢，鬼子佬就冇乜所謂，某年自己到美國旅行，碰到一位新相識，就係住響墳場對面，佢話貪「夠靜」喎。不過外國地方大，墳場墓碑井井有條，綠草如茵，唔似得我哋啲墳場咁雜亂及擠逼，見石不見草。&#13;<br> 八十歲老人或者思想舊啲，現代香港人為咗住屋，可說「見佛殺佛」，勇過柳生一族，邊會怕六七十年前嘅墳場地吖，唯一怕嘅就係掃桿埔冇咗大球場，住宅太過密集，影響樓價啫。</p></body></html>