<html><header><meta charset="utf-8"><title>　　鄭大班為企人邊企硬 - 李八方</title></header><body><h1>　　鄭大班為企人邊企硬 - 李八方</h1><p>邊個話香港人冇原則？為咗一個字──嚴格講係為咗一個字有冇邊嘅字，一班文化名人可以鍥而不捨，經年爭取，搞到「超級硬淨」之葉劉淑儀亦舉晒手。&#13;<br> 一切爭執皆因個「份」字，呢個字究竟應唔應該有企人邊，係「身份」、「部分」、「分子」，還是「身分」、「部份」、「份子」，一直爭議不休。以往港府同香港四大報都用冇企人邊嘅「分」。最近《蘋果》已經唔再堅持，點解？因為「反冇企人邊派」實在太強太煩太有毅力。<br> &#13;<br> <spanclass>政府冇立場 &#13;<br> 據八方所知，佢哋除咗游說傳媒用有企人邊嘅「份」，亦不斷游說其他大機構，例如恒生用「分」，就想辦法去令恒生改。中銀用「分」，佢哋又打電話去；最近重踩上保安局，搵葉劉淑儀講數。&#13;<br> 原來，政府計劃改用智能身份證，有條草案上立法會，於是「反冇企人邊派」在張文光率領下，陸離、容若、鄭經翰、香樹輝、楊凡等，浩浩蕩蕩操上保安局見葉太及首席助理局長朱經文，希望條法例內之「身分證」寫成「身份證」，到時要恢復「身份」就事半功倍。&#13;<br> 佢哋會否成功，條草案一出街大家就知。聽保安局老友話，其實佢哋都冇立場，「身份」定「身分」冇所謂，如果律政司肯劃一，葉太都唔會反對。不過，如果現在唔郁，到的新「身份證」發晒時再改，就要使好多錢了。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></spanclass></p></body></html>