<html><header><meta charset="utf-8"><title>股壇瀏覽器：健諾傳壓價收集</title></header><body><h1>股壇瀏覽器：健諾傳壓價收集</h1><p>世界盃開鑼後第一個交易日，恒指收報11359，升57點，成交金額即刻減至62.5億元。市場人士關注中國隊今日會唔會打贏波，多過後市升定跌，相信今日炒股嘅人更加少。&#13;<br> 噚日友聯建材（432）與天網國際（577）復牌，前者話畀人知將投資天然氣項目，後者則話會投資藥業，而且兩股都可能會股權易手，刺激股價分別勁升79.5％及63.6％，成交金額分別為1776萬元及583萬元。不過，噚日都冇乜散戶跟玩，全日都係幕後與炒家互傳交波，不過證監似乎睇唔到，未有出黃牌罰佢停賽。&#13;<br> 慕詩國際（130）早前乾升至2元樓上，可惜一直都缺乏散戶跟進，幕後炒家似乎冇耐性玩落去，近期股價調整速度相當急。此股噚日跌14.4％，收報1.37元，成交縮至305萬元。咁跌法容咩易跌破1元。<br> &#13;<br> <spanclass>光通信消息不妙 &#13;<br> 據聞健諾國際（8031）上市後會勁炒，但點知噚日首日掛牌，股價較招股價低13.85％，收報0.56元，成交高達1.079億元。黑客話，此股確係要炒，但就唔係𠵱家，因為上市招股時，公開發售部份超額認購逾140倍，配售時又派得比較散，加上定價偏高，所以須進行一次壓價收集，然後至會開車。健諾主要從事人造腸技術研發，即使研發成功，都睇唔到有太大市場潛力，基本因素有限，不宜戀棧。&#13;<br> 光通信（603）噚日停牌休戰，話會公布股價敏感消息，據聞話情況不妙，一定要留意復牌通告。&#13;<br> 阿　虎</spanclass></p></body></html>