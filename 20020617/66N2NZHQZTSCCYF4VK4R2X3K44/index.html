<html><header><meta charset="utf-8"><title>36萬闖羅湖美容業　姊妹花靠髮廊免攞牌多熟客</title></header><body><h1>36萬闖羅湖美容業　姊妹花靠髮廊免攞牌多熟客</h1><p>不少過來人都說，要到大陸做生意，最好有熟人幫忙，皆因人生路不熟，若有朋友從旁提點，總好過自己瞎子摸象般亂打亂撞。Carroll和阿Yen這對姊妹花，卻勇於在內地無人無物的情況下，動用36萬資金去打開內地美容市場。令她們決心北上創業的不單止是美容業的前景，還有一則在報紙上登的廣告。&#13;<br>&#13;<br>記者：羅蘭　攝影：KennyWong</p><p><br> &#13;<br> <spanclass><fontstyle>＊籌劃  &#13;<br> &#13;<br> <spanclass><fontstyle>睇廣告　膽粗粗租舖  &#13;<br> 到深圳創業只有十多天的阿Yen及姊姊Carroll，可以說是膽粗粗一族，皆因兩個女仔在人生路不熟的情況下，竟然做起過江龍，到深圳深南東路的地王商場大廈開闢門路，進軍美容業。&#13;<br> 「其實我同妹妹喺深圳呢度人都唔識多個，可以話係無人無物，全靠喺香港見到一則報紙廣告，話呢度有舖位出租，而且想招攬香港一啲有經驗嘅美容師過去開業，於是妹妹阿Yen就上嚟睇吓乜嘢環境囉。」Carroll口中的舖位，是位於羅湖地王商場一間高級髮型屋內，業主是髮型屋負責人，面積有二百多平方呎，可放四張床外，還有個很大的觀景窗台。</fontstyle></spanclass></fontstyle></spanclass></p><p><spanclass><fontstyle>正統培訓　開拓市場  &#13;<br> Carroll和阿Yen都不大熟悉深圳的環境和市場，只是她們也有到內地做Facial的經驗，是以感到內地做美容院有發展潛力。&#13;<br> 「喺內地一啲大嘅美容院，佢哋好捨得花錢喺器材上，但美容師就缺少培訓，水準亦唔夠香港嘅專業，所以我哋打算嚟深圳開拓市場，專門培訓美容師，教佢哋正統嘅手勢同行業守則，重會教佢哋點樣使用美容儀器，令佢哋可以好專業咁為客人服務。」</fontstyle></spanclass></p><p><spanclass><fontstyle>個多月調查　地王闊太多  &#13;<br> 兩姊妹本身都是美容師，在港也有自己的美容院，正因為見到美容業有發展空間，是以近年不斷留意深圳市場，發覺唔少闊太都愛到地王商場消費。&#13;<br> 「我做咗個幾月嘅市場調查，發覺呢度最啱我哋嘅發展方向，但可惜商場本身已經有幾間美容院，而且又唔會再考慮批多一個舖位做美容院。咁啱嗰時又見到租舖廣告，於是我咪上嚟同個負責人傾約囉。」&#13;<br> 阿Yen話可能人夾人緣，一拍即合，於是以每月?15,000租金租下現時舖位，暫時所吸納的客人，全以髮型屋的熟客為主。</fontstyle></spanclass></p><p><spanclass><fontstyle>姊妹花教路  &#13;<br> 1.了解市場需要：因為內地跟香港不同，客人的要求不一樣，尤其是內地人大都愛面子，所以要服侍得特別周到。&#13;<br> 2.最好內地識人：因為若然好像她們，在內地人生路不熟，便該找些不需要領牌的舖位。&#13;<br> 3.生意手法靈活：要多做宣傳或推廣手法，市場反應最緊要快。</fontstyle></spanclass></p><p><br> &#13;<br> <spanclass><fontstyle>＊策略  </fontstyle></spanclass></p><p><spanclass><fontstyle>商舖合作搞優惠  &#13;<br> 「髮型屋嘅人會推薦熟客嚟我哋呢度做Facial，不過唔係個個都肯做，因為佢哋一早已有相熟嘅美容院，所以要佢哋轉過嚟做Facial都會有一定難度。加上我哋個位置又喺髮型屋入面，所以𠵱家我哋要開始做宣傳，例如喺商場內派傳單，又或同某啲商舖合作，買滿一定金額嘅嘢就可以有某個數額優惠。」雖然客路較窄，但Carroll希望可以港式的專業水準去吸引客人。</fontstyle></spanclass></p><p><spanclass><fontstyle>免費皮膚測試  &#13;<br> 「無論佢會唔會幫襯我哋，我哋都會先同客做皮膚測試，向佢哋詳細分析佢哋嘅皮膚狀況，通常第一次佢哋唔會咁快幫襯，但就會諮詢好多問題，第二次就會入嚟睇環境，到第三次佢哋先會畀錢做。如果喺香港，我哋根本唔需要同個客講咁多嘢，但呢度就一定要有耐性。」</fontstyle></spanclass></p><p><spanclass><fontstyle>比對手平少少  &#13;<br> 為了要跟其他美容院競爭，Carroll兩姊妹把價錢定得比其他同行低一點點，例如別人做一次普通Facial收費四百蚊，她們就會收二百幾三百蚊，總之不會太便宜，但又比其他對手平。&#13;<br> &#13;<br> <spanclass><fontstyle>法式美容　香薰按摩  &#13;<br> 「我哋除咗做Facial之外，重會有減肥同香薰按摩服務，各項服務收費由?200至?1,000左右，賣點會係用正宗嘅法式手勢去幫客人做美容，所以會跟呢度嘅美容院唔同。</fontstyle></spanclass></fontstyle></spanclass></p><p><spanclass><fontstyle>律師意見  &#13;<br> 廣東啟源律師事務所熊永安律師謂在內地做美容院，需通過綜合治安領導小組審批，才能申請消防、環保等牌照，非常複雜。因此，像這對姊妹花，在髮廊內租地方會較簡單方便，因為髮廊早已申請美容營業執照，加上在商場內營業，連消防及其他環保執照都不用自己申請。</fontstyle></spanclass></p><p><spanclass><fontstyle>＊阻滯  &#13;<br> &#13;<br> <spanclass><fontstyle>棉花柔順劑比港貴  &#13;<br> 「我哋計過，如果唔計買機器所用嘅資金，每個月起碼要做?65,000生意，重要維持三個月先可以令收支平衡。因為呢度嘅雜費係爆炸性嘅，我點都估唔到喺呢度買一支柔順劑要?36，比香港貴成十蚊，棉花每磅都貴香港三蚊呀。」&#13;<br> &#13;<br> <spanclass><fontstyle>夜歸怕老笠  &#13;<br> 阿Yen話來到深圳創業，有很多事都不大習慣，好像她每晚回家，都會經常四周察看環境，慎防被人「老笠」。「尤其是去銀行攞錢，我都會望前望後，好驚有人跟蹤我，就算夜晚去買嘢，我都要搵人陪我。&#13;<br> &#13;<br> <spanclass><fontstyle>電話安裝一個月  &#13;<br> 「如果你問我開舖順唔順利，我會話都算順利嘅，除咗裝電話裝咗一個月、送枱送咗一個星期都未到，同送水機時只有水機又無水外，其他嘅都總算無乜大礙。至於員工方面，我哋都算好彩，因為登報紙請番嚟嘅員工都好聽話，而且一教就曉，唔需要費神。」</fontstyle></spanclass></fontstyle></spanclass></fontstyle></spanclass></fontstyle></spanclass></p><p><spanclass><fontstyle>聯絡我們  &#13;<br> 面對香港經濟不景，裁員不停，失業率持續上升，香港經濟逐步轉型，人人北望。「北上創業」版訪問一些香港人在內地成功創業的例子，如閣下是其中一分子，又願意將你的經驗跟讀者分享，請聯絡我們。來信請寄將軍澳工業邨西駿盈街八號《蘋果日報》副刊「北上創業」版收或傳真：27420542。請附聯絡電話。</fontstyle></spanclass></p></body></html>