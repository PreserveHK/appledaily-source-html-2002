<html><header><meta charset="utf-8"><title>無視國際足協裁決<br>世盃球驗客：博彩公司判奧雲「首球」</title></header><body><h1>無視國際足協裁決<br>世盃球驗客：博彩公司判奧雲「首球」</h1><p>喺英格蘭贏丹麥場波，國際足協判咗李奧費迪南入首球，但英國幾間博彩公司好似威廉希爾同立博，就話嗰球係烏龍波，所以買中李奧費迪南都冇錢收。佢哋咁樣做對投注者好唔公平。&#13;<br> 威廉希爾話奧雲首入球雖然得四倍半，但就有過萬人買；而賠率有成四十一倍嘅李奧費迪南，卻只得好少人問津；所以佢哋咁做，其實係勁蝕。威廉希爾嘅發言人沙柏咁話：「李奧費迪南頂嗰球波未過白界，只係對手擺烏龍，所以根據PressAssociation（英國報紙聯合社）嘅判決，入第二球嘅奧雲先至係首個入球者。」&#13;<br> 不過，我求大俠就覺得佢哋咁做有啲唔合理，事關國際足協都判咗嗰球波係李奧費迪南射入，所以佢哋應該根據官方嘅公布派彩，唔應該以其他來源作依據。<br> &#13;<br> <spanclass>英軍唔驚巴西……就奇 &#13;<br> 極有可能同巴西喺八強相遇嘅英格蘭，賽前鬼咁高調，猛咁話唔驚巴西，重話好有信心入四強；不過佢哋暗地裏其實好努力咁幫比利時打氣，希望比利時打低巴西。老實講，英格蘭對住巴西真係冇乜贏波本錢（打雨戰另計），但對比利時就唔同，起碼半隻腳入咗四強，所以佢哋係支持邊隊，大家心照啦！<br> &#13;<br> <spanclass>落雨天對英德有利 &#13;<br> 國際足協話日本同南韓嘅六月天都會係咁落雨，甚至決賽時都唔例外，所以已經呼籲入場睇波嘅球迷記得帶遮同雨褸，費事搞到淋濕身病咗。話時話，我求驗客相信呢啲天氣真係對英格蘭同德國有利，至於技術型嘅巴西，就唔多着數。不過，上屆由法國攞冠軍，今屆計攤路都應該輪到南美球隊啦啩。</spanclass></spanclass></p><p><spanclass>奧雲抗拒俾碧咸咀 &#13;<br> 英格蘭中場碧咸喺前晚對丹麥場波，先後向三位入波功臣李奧費迪南、奧雲同希斯基送上香吻；之但係，從奧雲嘅表情睇嚟，佢似乎唔係太接受到俾男人咀，喺碧咸咀佢嗰陣時表現得非常抗拒。唔怪之得今屆奧雲仔到現時為止，得一個入球咁大把啦。<br> &#13;<br> <spanclass>瑞典出局A史雲遜要孭鑊 &#13;<br> 瑞典喺噚日輸畀塞內加爾，佢哋嘅中場A史雲遜真係要負好大責任。事關佢喺禁區內有一個入球機會，明明可以起腳射，點知佢就賣弄腳法，要磋過對方後衞先射波，結果個波就中柱唔入。佢呢腳唔入，瑞典轉頭就俾塞內加爾嘅H卡馬拉搞掂，所以呢個鑊佢真係孭硬。</spanclass></spanclass></p></body></html>