<html><header><meta charset="utf-8"><title>學跳舞雞手鴨腳還算OK<br>馮仁昭四圍超：張燊悅勝在骨夠軟</title></header><body><h1>學跳舞雞手鴨腳還算OK<br>馮仁昭四圍超：張燊悅勝在骨夠軟</h1><p>張燊悅（Nicola）早排專程去咗尖沙嘴嘅一間跳舞學校，跟老師學跳舞，嗰日Nicola先上第二堂，所以都有啲雞手鴨腳。<br> &#13;<br> <spanclass>猛呻吃力 &#13;<br> 其實今次Nicola所學嘅只係一啲舞蹈嘅基本功，老師重教佢好多拉筋嘅動作，等佢嘅筋骨可以柔軟啲。結果Nicola練咗成個鐘，跳到大汗叠細汗，不過老師就讚佢嘅筋骨算軟，啲舞姿都算OK喎。&#13;<br> Nicola練完舞之後話：「我喺細個嗰陣時都有學過吓跳舞，但我學嘅同今次老師教嘅好唔同。老師教嘅舞似啲黑人跳嘅hiphop，我自己係從來冇接觸過，所以頭先都覺得幾吃力，咪一路望住塊鏡，留意老師點跳，自己喺隔籬又跟住跳囉。」不過，Nicola話跳完舞之後都覺得好攰，睇怕第二朝佢起身都有排痛。<br> &#13;<br> <spanclass>王賢誌賣二手衫籌31萬 &#13;<br> 王賢誌早排舉行過「名人二手衫慈善熱賣Take2」，日前佢將籌得嘅三十一萬幾善款嘅支票，正式交畀東華三院。王賢誌話明星二手衫最好賣嘅當數Twins同陳慧珊嘅衫，不過王賢誌覺得有啲對吳君如唔住，事關君如有個ChristianDior手袋喺外面二手店賣二千幾蚊，但係王賢誌就定價幾百蚊，佢話擔心君如唔鍾意佢將價錢定得咁低喎。</spanclass></spanclass></p><p><spanclass>魏駿傑傷腰變肥仔 &#13;<br> 魏駿傑近排肥咗好多，馮仁昭好奇問吓佢點解忽然間大咗成個碼。點知傑仔苦口苦面咁話佢早排整傷腰骨，唔可以做運動，先至愈嚟愈肥。𠵱家佢腰骨好番啲，已經開始減肥，由一百八十磅減到一百六十幾磅，成績都算唔錯呀。<br> &#13;<br> <spanclass>Twins產品炒價高 &#13;<br> 英皇人氣雙妹嘜Twins早排咪有袋、筆同埋運動衫嘅相關產品推出嘅，呢兩位妹妹仔嘅吸引力真係有番咁上下，聽聞佢哋嘅產品已經差唔多賣斷市，因為Twins嘅fans好豪氣，買親嘢都幾乎係將所有產品掃清。因為佢哋諗住儲埋成套，留番第日攞嚟炒，其實𠵱家有啲fans都已經開始炒啲賣斷市嘅產品，炒價重係原價嘅一倍㖭。<br> &#13;<br> <spanclass>老爹三個男人一個墟 &#13;<br> 台灣歌手迪克牛仔嘅老爹今晚喺灣仔伊館舉行一連兩場個唱，佢重請咗鄭中基同鄧建明做表演嘉賓。佢哋三個日前綵排，由於佢哋都鍾意夾band彈結他，所以好投契。不過由於佢哋夾band嘅聲浪太大，又雞啄唔斷咁討論創作心得，俾工作人員笑佢哋重嘈過「三個女人一個墟」。</spanclass></spanclass></spanclass></p><p><spanclass>發哥波癮大冷落嬌妻 &#13;<br> 前晚馮仁昭收到喺加拿大嘅發嫂電話，佢話前日發哥唔使開工，掛住睇世界盃英格蘭對丹麥嗰場波，唔得閒陪佢，所以佢諗住打畀馮仁昭傾吓偈。發嫂話呢排發哥日日追住睇世界盃，有時搞到開工都冇精神。發嫂勸過老公第日要開工就唔好睇啦，點知發哥靜靜雞自己早啲起身睇波。<br> &#13;<br> <spanclass>華仔《頭文字D》計劃擱置 &#13;<br> 林建岳呢輪同劉德華行得好埋，好似有好多合作大計，不過林建岳早排話會幫寰亞搵華仔拍《頭文字D》，但寰亞計過條數，覺得部戲最少都要投資三千萬元以上，以目前咁嘅市道，始終覺得太冒險，所以建議老闆暫時先擱置呢部戲。不過市道低迷，華仔重企硬收七百多萬片酬，唔係咁多公司畀得起！<br> &#13;<br> <spanclass>郭富城幫蔡永昌創業 &#13;<br> 自從蔡永昌離開嘉禾之後，佢就一直冇再搞電影製作。但最近蔡永昌蠢蠢欲動，想喺影壇再大展拳腳，因佢搵到新資金返嚟，所以呢排四出同以前合作過嘅導演或製作人聯絡，聽聞創業作想開一部古裝片，想搵郭富城做男主角。</spanclass></spanclass></spanclass></p></body></html>