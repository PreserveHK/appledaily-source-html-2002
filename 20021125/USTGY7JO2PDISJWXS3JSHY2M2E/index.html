<html><header><meta charset="utf-8"><title>貓迷茶座 - 谷德昭</title></header><body><h1>貓迷茶座 - 谷德昭</h1><p>經常為到哪裏飲嘢傾嘢諗爆頭。到酒店咖啡廳嫌太悶，到茶餐廳又嫌太嘈，最理想的是坐得舒服，唔好太嘈，如果能夠有美少女在附近行嚟行去任睇唔嬲則更是上上之選。本來「Starbucks」與「PacificCoffee」都是理想選擇，大量OL人流經過，一面傾嘢雙眼可以一面有如探射燈般四處望，唯一美中不足的是唔准抽煙，我等煙民缺乏尼古丁，個腦唔係好願郁。&#13;<br> 在銅鑼灣找到一間上樓茶座，由私人住宅改成，店主應該係貓迷一名，因為店名有貓，店內更是跑着幾隻不怕人的貓咪。店主的用意是讓愛貓但家中又不適合養貓的人到這裏飲杯嘢、摸吓貓。顧客多是年輕人，四眼仔女居多，文化氣息很濃厚。有的在談論為學生報撰寫的稿，題目好像是「馬克思與阿牛的分別」，何其偉大？另一批則在忙着為幾隻新生的貓咪改名，他們在說得興高采烈，小貓咪就睬你都儍，用舌頭舔舔爪、洗洗面，另一隻則索性跳上枱面，瞇着眼望望太陽餘暉，曬一個黃昏的日光浴。&#13;<br> 每張枱都有一個小紙盒，裏面放了幾本拍紙簿，顧客們隨意寫上幾句，有的是勵志的：「只要肯努力，成功就在前面」；有的是有故事性的：「經過多次的嘗試，我終於當上了一個空姐，世界大地等着我去闖蕩」；當然也有耳熟能詳的失戀故事：「我這麼愛他，他卻不愛我……」，儍瓜，你這樣愛他，所以他便不愛你囉。&#13;<br> 繼續睇景，大夥兒在香港仔睇完最後一個景分手，看看陽光離奇地充沛，於是與編劇打算到久違了的淺水灣走一遭。&#13;<br> 塞車塞到離晒譜，大旅遊巴把一車車的同胞送到淺水灣。</p></body></html>