<html><header><meta charset="utf-8"><title>　　陳太復出做董事 - 李八方</title></header><body><h1>　　陳太復出做董事 - 李八方</h1><p>八方噚日講過前政務司司長陳方安生受勳，隨即再收到佢退休後首份工作嘅消息。估都估唔到，原來陳太竟然做埋八方行家，不過當然佢威過八方好多啦。&#13;<br> 陳太嘅新職係「路透創建人股份有限公司」董事，大家可能想知道呢間公司做乜嘢嘅，點解陳太要去做董事？&#13;<br> 其實呢間公司係知名國際通訊社──路透社嘅相關公司，八四年成立，目的係維護路透社嘅中立性及獨立性，董事嘅職責就係要確保路透社嘅信託準則被遵守。&#13;<br> 據八方所知，要做呢個職位，須遴選委員會提名及董事會通過，遴選委員包括兩名歐洲人權法院法官，而公司現任董事會俱屬猛人，包括滙豐前大班浦偉士。八方相信，陳太做咗董事之後，肯定不愁寂寞喇。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>