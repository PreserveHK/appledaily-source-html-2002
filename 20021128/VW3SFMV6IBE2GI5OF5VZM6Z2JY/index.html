<html><header><meta charset="utf-8"><title>頭痕諗諗佢 - 陳也</title></header><body><h1>頭痕諗諗佢 - 陳也</h1><p>雖然肯定會上碟迫你硬鯁，但趁廿三條還未落鑊，大家在酒吧內，還是膽粗粗㷫烚烚，放肆散播怪論。有人問，你估香港地，有幾多人想殺死董建華。&#13;<br>酒未醒都識答，應該冇乜。&#13;<br>但趁住宿醉未清又再宿醉的機會，不妨想像一下，董建華可能忽然「退下來」的十大「自然事故」。暗殺，實在太沒創造性，第一個要剔除。</p><p>十大自然事故的尾大是：在嘉慧園遭避過保鑣監視，飛闖入屋的蝙幅咬兩啖，感染瘋狗症，跟英國那位仁兄一樣，返魂無術。九大是：呢輪被朱鎔基挺得太爽，夾雞食時過度亢奮，被雞骨鯁喉窒息。八大是：睇世姐選美，痰上頸，暴斃。七大是：諗唔明「劈啪你個隆的洞」是甚麼意思，跟老婆拗，是不是等於江主席家鄉揚州土話的「乖乖隆的咚，韭菜炒大葱」時，爆血管。六大是：巡區時懷疑遭白紋伊蚊偷襲，自己嚇自己，驚了幾個月，終於神經錯亂跳樓。五大是：搭地鐵被夾住尾指，但地鐵沿線只封閉五粒鐘，大怒，心臟病突發。四大是：見完保安局長，戴住黑超跳海。三大是：夜夜懇求上帝賜智慧，不遂，鬱鬱而終。二大是：很久未試過夜尿時照鏡，當堂嚇瓜。頭大是：背極背唔熟三個代表論，憤而撼頭埋牆，撼正出名用料渣斗的××樓，死人塌樓！</p></body></html>