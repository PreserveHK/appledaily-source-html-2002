<html><header><meta charset="utf-8"><title>替房子美容</title></header><body><h1>替房子美容</h1><p>租房子住，約略可以知道上手租客的一些事：牆上那一橫屁股高度的黑印，估計那兒之前是放工作枱的；地板蝕住的大長方形印加小長方形印，放鋼琴準錯不了；滿黑手印的燈掣，呢間房的用住率應該最高；門閂郁起來卡住卡住，上手人的保安意識應該唔高；封塵的洗衣機去水位，唔使問阿貴，條友一定拎衫去磅洗。&#13;<br>租房子住也一併承繼上手租客的「遺產」：睡房那蝕入牆腳線、混了體毛的千年塵垢，廚房煮食爐彈到周圍、且黐到實一實的千年油迹，洗手盆邊那幾點凸起、墨綠色的千年硬鼻屎迹，等等等等，清理它們就最惡啃，但再惡啃都要啃一次。</p><p>要心理上好受，搬進一所房子有兩件事是必做的，換門鎖和廁所板。換新廁板前，趁舊廁板未拆下來就是洗廁的好時候，毋須洗擦，只須倒入廁所水?鏹水，動作要快且輕（伸隻手過去，別哄個頭埋去，並切記戴膠手套、瞇眼和閉氣）拿臨臨上蓋，閂埋門㖭，待它一齣VCD的時間，沖水，嘩，坐廁如新的一樣。&#13;<br> 想房子看起來新淨一點，從細眉細眼處做手腳會有幫助。對付綑晒黑邊的浴缸，建議用搓成條狀的棉花，鋪上黑邊，落漂白水醃佢個隔夜，過水，至少白淨七成。對付暗啞水龍頭就用牙膏牙刷，當刷牙咁刷，刷完過水，新的一樣。牆上和門上殘留的stickylabel，用溶解液抹之，新的一樣。木牆腳線，用碧麗珠抹之，光澤如新的一樣。&#13;<br> 其實，替房子美容是很好玩的。&#13;<br> （編按：康妮續稿未到，暫停一天。）</p></body></html>