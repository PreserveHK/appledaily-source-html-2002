<html><header><meta charset="utf-8"><title>一味窩輪：新地輪搏殺揀9531</title></header><body><h1>一味窩輪：新地輪搏殺揀9531</h1><p>國慶日港股冇市，隔晚歐洲股市跌到七個一皮，美股亦唔似樣。港股今日復市，又係捱打格局，想搵食，又係要向Put輪埋手。不過有啲藍籌已經好低殘，買佢哋嘅Put輪，要相當勇氣。&#13;<br> 新地（016）前日收45.80元，雖然單日已跌2.10元，但同上禮拜二最低42.80元比較，仍然高出3元，諗吓相關Put輪，估計仍有水位。搏殺型，揀9531，隻輪明年3月到期，現價58仙，溢價12.2%，槓桿率7.9倍。冇咁搏殺嘅，有9432，明年2月夠鐘，現價1.33元，溢價4.6%，槓桿率3.4倍。呢兩件新地Put輪，係同類輪中交投叫做最多嘅。&#13;<br> 滙豐（005）氣勢冇晒，中銀（2388）都唔慌叻得去邊，不過跌幅唔會太大，只係陰陰吓落。<br> &#13;<br> <spanclass>9457屬高危輪 &#13;<br> 有隻中銀Call輪9457，屬於高危貨色，乃因近排雖然跟正股下跌，但跌得唔夠，以致啲數據唔多啱數。9457明年8月夠鐘，現價1.95元，溢價高到29.9%，槓桿率只有4倍。睇吓另外1隻9462，明年7月到期，壽命只係短1個月，但溢價6.2%同槓桿率7.8倍，着數幾多？中銀就算唔跌，9457嘅溢價都會係咁縮，縮到你怕，輸到你驚。&#13;<br> 章盛</spanclass></p></body></html>