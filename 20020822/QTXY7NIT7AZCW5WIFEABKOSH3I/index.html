<html><header><meta charset="utf-8"><title>地產多聲道：代理頒獎畀發展商風水輪流轉</title></header><body><h1>地產多聲道：代理頒獎畀發展商風水輪流轉</h1><p>早排發展商要代理幫手賣樓，時不時都會舉行銷售比賽，以「重賞」加快賣樓進度。不過，近排竟然輪到代理行舉行頒獎禮，送獎又送禮畀發展商。</p><p>利嘉閣地產噚日就頒發一個名為「最具市場觸覺獎」畀廖創興企業，因為佢個九肚山皓朗山莊，上月至今累售三間獨立洋房及十四間半獨立屋。利嘉閣認為該盤銷情理想，與發展商嘅銷售策略有密切關係，於是頒個獎賀佢。&#13;<br> 負責市場策劃嘅第一太平戴維斯，亦獲頒「卓越市場策劃獎」。利嘉閣係皓朗山莊嘅銷售代理，今次頒獎畀發展商，既可增進情誼，又可增加公司曝光率，做生意都容易啲。近期連番報喜嘅利嘉閣，聽佢哋沙田豪宅分區經理楊振宗講，九肚山去年有15宗成交，而今年淨係最近呢個多月，皓朗山莊已包辦咗17宗，已經超過去年總成交。<br> &#13;<br> <spanclass>加州花園求售有怪行規 &#13;<br> 多個大型新盤開賣，樓市又再熱火朝天，但市況係一手愈暢旺，二手就愈冷清，表面原因係代理專注做一手，冇時間理二手。地產代理向蘭西解釋，其實做二手要慢慢同業主傾價，花較多時間先做到一單交易，唔似發展商啲樓盤埋枱做成嘅機會較大。所以代理帶客去睇二手樓，除非業主肯大劈價，唔係代理就即刻游說個客去買一手樓，咁搞法二手成交又點會多呢？二手業主面對呢個情況真係唔知點算好。&#13;<br> 另外，代理喺報紙登廣告，好多時都會有一個建議還價畀個客參考，通常低業主叫價一兩成，但蘭西最近見到元朗加州花園一個1463呎單位，代理建議買家嘅還價係128萬，竟然係業主叫價（290萬）嘅四成四。呢個屋苑，據講行內一向都係登個建議底價出嚟，吸引買家，當有客問到就講番個近期成交價（約250萬）畀客聽。「開天索價，落地還錢」，最後都係睇邊個夠牙力。</spanclass></p><p><spanclass>德福業主信心十足 &#13;<br> 市場由買家主導，業主議價能力自然較弱，但九龍灣德福花園就出現撻定重售例子。&#13;<br> 利嘉閣東九龍高級分區經理余艷霞透露，B座中層14室，六百幾方呎，原業主本以119萬沽出，因有其他準買家有興趣，於是撻定重售，結果以124萬成交，貴咗5萬。雖然呎價低市價一成，但原業主八六年購入價為48萬，仍有利可圖。業主撻定重售單位，反映佢對樓市好有信心。<br> &#13;<br> <spanclass>新東海中心造價好意頭 &#13;<br> 寫字樓價格持續下跌，但最近竟然出現新高呎價，屋之島董事總經理黃志強話，呢個單位係尖東新東海商業中心13樓12室，2788方呎，全海景，由本地用家以818.8萬元購入，呎價2937，創今年新高。&#13;<br> 黃志強解釋，造到新高呎價，原因係個單位係該廈唯一全海景放盤，買家為求心頭好，所以至肯畀高啲價錢；睇個成交價都好多個8﹙諧音發﹚字㖭。呢個單位係由香港建設持有。&#13;<br> 5月份新東海商業中心7樓7室，2207方呎，成交價596萬，呎價2700。</spanclass></spanclass></p><p><spanclass>蝶翠峰棄用藝人贈興 &#13;<br> 樓市俾馬灣珀麗灣搞到鬧哄哄，一眾發展商當然抓緊機會，借勢賣樓。據聞，恒基同新世界，近期再促銷元朗蝶翠峰二期，準備周末及周日喺現場搞嘉年華會，為加強號召力，有意請來「人氣」女歌星陳慧琳做嘉賓；不過，由於呢位歌影視「大紅人」實在沒有空檔，元朗街坊就錯失親睹其風姿嘅機會。傳聞發展商出價高達40萬。&#13;<br> 另外，聽聞九人女子組合Cookies，憑其青春活力，亦被發展商考慮作為該盤表演嘉賓，但到最後，發展商決定都係用番平實風格，用現場抽獎替代嘉賓贈興。今次最得益嘅，應該係一眾睇樓市民，因為有獎品收始終實際啲。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></p></body></html>