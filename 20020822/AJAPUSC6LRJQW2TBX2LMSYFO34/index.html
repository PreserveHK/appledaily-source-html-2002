<html><header><meta charset="utf-8"><title>包300架巴士谷新碟<br>馮仁昭四圍超：英皇3T隨街都睇得到</title></header><body><h1>包300架巴士谷新碟<br>馮仁昭四圍超：英皇3T隨街都睇得到</h1><p>英皇統稱3T嘅三位女新人蔣雅文（Mandy）、劉思惠（Maggie）及鄭希怡（Yumiko），將會喺下月中一齊出一隻EP唱片，英皇早前幫佢哋開盛大記者會，近日重斥資二百萬，買咗九巴車身廣告做宣傳。由下星期一開始，三百架巴士車身上都會有佢三個嘅靚樣同新碟預告，行勻港九新界，實行等歌迷行到邊都見到佢哋。<br> &#13;<br> <spanclass>三倍宣傳費 &#13;<br> 呢個巴士宣傳廣告有三款，分別印咗Mandy、Maggie同Yumiko嘅新歌名稱，一人一百架咁多。佢哋公司咁落本谷宣傳，三個靚女日前異口同聲咁話：「好多謝公司咁睇得起我哋，呢個市道都肯畀咁多錢做宣傳，至於有冇壓力，少少啦，最緊要係盡力做好，唔好令公司失望。」&#13;<br> 英皇MusicPlus高層甘菁菁噚日接受電話訪問，講起點解呢個市道都肯畀咁多錢谷新人，佢話：「英皇不嬲對新人都好落本，而佢三個係我哋好睇好嘅，佢哋唔係組合，所以宣傳費都要畀三倍㗎。」<br> &#13;<br> <spanclass>蔡依林新歌變搞笑歌 &#13;<br> 蔡依林早前推出《假面公主之騎士精神》寫真集，銷量達五萬本，但口碑麻麻，而佢嘅緋聞男友周杰倫作畀佢嘅新歌《騎士精神》，口碑亦平平。有人話都係周杰倫唱番好聽啲，更有人將首歌改成《菜市場精神》、《少林足球》同埋《麥當勞薯條》等版本，蔡依林話唔介意喎。</spanclass></spanclass></p><p><spanclass>黎明送錢畀女人使 &#13;<br> 喺新加坡宣傳新戲嘅黎明，罕有地接受訪問講婚姻睇法，原來黎明認為結婚冇保障，對女人嚟講，只係一張包住錢嘅紙，所以佢寧願送筆錢畀女人，唔使結婚喎，但佢又話如果遇到個令佢心甘情願奉獻一切嘅女人，佢都冇辦法喎。如果佢結婚，絕對唔會偷偷摸摸。<br> &#13;<br> <spanclass>王晶讚MaggieQ勝安雅 &#13;<br> 王晶噚日下午去中環新城財經台，出席新節目《波馬縱橫》活動，佢亦會擔任該節目嘅主持。&#13;<br> 王晶話前晚已經拍完安雅同MaggieQ主演嘅新片《NakedWeapon》，問佢安雅有冇因搖頭丸嘅事而影響演出？佢話：「安雅表現OK呀，佢問題唔大，我可以話係恰如其份，不過我會畀MaggieQ高分啲，因為佢打得好好。」<br> &#13;<br> <spanclass>左慧琪揚威警界好興奮 &#13;<br> 有報道話今屆港姐亞軍左慧琪得到獎，因為佢爸爸係警司左禮宜，就連銅鑼灣警官俱樂部都貼咗左慧琪攞獎張相。噚日記者喺電視城見到左慧琪，話畀佢知呢件事，佢鬼死咁開心咁話：「係啊！好開心，好多uncle都當我係女咁，佢哋都有email畀我恭喜我得到亞軍。」</spanclass></spanclass></spanclass></p><p><spanclass>方子璇謝絕富豪照顧 &#13;<br> 方子璇同嘉禾經理人合約重有半年就約滿，𠵱家傾緊續約。方子璇話喺台灣嚟香港發展，所有使費都係公司畀，既然公司對自己咁好，如無意外都會續約，佢重話父母好擔心香港娛樂圈咁多是非，好似話富豪送樓送車畀女星咁，佢自問係辛苦命，將來重要嫁人，所以唔會接受俾富豪照顧。<br> &#13;<br> <spanclass>袁彩雲做三秒邦女郎 &#13;<br> 袁彩雲噚日返電視城，為電視劇《衛斯理》試造型。原來今次佢係要扮演三十年代嘅邦女郎，佢話：「今次喺《衛斯理》入面，本來我係好斯文，但係有段劇情講麥包發夢，夢見我變成性感邦女郎，但係呢個造型只會喺套劇入面出現三秒。」<br> &#13;<br> <spanclass>胡杏兒唔羨慕嘉碧儀 &#13;<br> 胡杏兒噚日接受新城電台訪問，對於今屆港姐嘉碧儀得到無綫嘅厚待，擔任《勁歌金曲》主持，作為前輩嘅杏兒就話：「可能公司想培育多啲新人，有多啲新鮮感。不過我又唔會羨慕嘅，呢啲係命運嘅安排，而且畀我做司儀都唔得，我好冇記性！」</spanclass></spanclass></spanclass></p></body></html>