<html><header><meta charset="utf-8"><title>　　余大狀幽默急轉彎 - 李八方</title></header><body><h1>　　余大狀幽默急轉彎 - 李八方</h1><p>不過，最頂癮都係林超人話阿松有機會入主中南海，因為佢具備近代中國領導人嘅特質，好似國父孫中山娶宋慶齡、蔣介石娶宋美齡、毛澤東娶江青一樣，閒閒地都差二、三十年，形容梁伏戀係「老少咸宜」，重用毛主席名句贈阿松，「暮色蒼茫看勁松，亂雲飛渡仍從容；天生一個仙人洞，無限風光在險峰。」&#13;<br> 阿松講《獅子山下》，林超人都有好多感觸，不過就係搞笑版，重話會趕在書展前出幾本書，書名都諗埋，其中一本會係《獅子山下的笑話》。&#13;<br> 講番自己獅子山下的歲月，林超人住乙型徙置區，學校旁邊係Ｈ型徙置區地下，操場即係天井，朝早會突然「落雨」，因為樓上街坊啲刷牙洗面水會隨時兜頭淋。一聞到樓上師奶煮豉椒排骨，就知道好快會放學。&#13;<br> 林超人嘅幽默大家可能聽慣，但原來Audrey（余若薇）都唔弱。當主持人將佢同陳婉嫻稱為「政壇Twins」，又問佢兩個拍檔選特首得唔得時？Audrey反應好快，即刻話兩個特首當然得，因為基本法冇寫到特首只限一個，正如基本法冇寫到有部長制一樣，政府最叻係話「基本法冇寫唔得即係得」。好嘢！咁又幽到政府一默。&#13;<br> （圖）余若薇好醒目，話兩個特首當然得，因基本法冇寫特首只限一個。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>