<html><header><meta charset="utf-8"><title>行街風景各不同 - 左丁山</title></header><body><h1>行街風景各不同 - 左丁山</h1><p>大賓架李國寶說話率直，夠晒風趣，係記者嘅至愛，有機會用咪扑佢講番一兩句，編輯一定採用，皆因夠晒娛樂性也。&#13;<br> 星期二晚睇有線新聞，李國寶講東亞銀行凍薪；記者問佢：「艾爾敦話經濟有復甦迹象，你有乜睇法？」寶哥哥答得真妙：「或者佢行嗰條街同我唔同啦，我行街就見到好靜，酒樓生意幾清淡噃。」&#13;<br> 艾爾敦係英國人，行街或限於山頂、中環、淺水灣、馬場，與李國寶行經嘅街道唔相同，一啲都唔奇。呢排左丁山行過一輪彌敦道，街上行人你撞我，我碰你，真係旺到不得了，但係唔係旺丁不旺財呢，木宰羊。&#13;<br> 一晚行到去寶哥哥、艾爾敦都會時時去嘅深水灣鄉村俱樂部，發覺地下中菜廳的確係好清靜，會員都唔多一個，生意確係難做喎，鄉村俱樂部啲會員唔係闊佬就係打工皇帝，去晒邊呀？成班賓架在樓上集會，其中一位對左丁山講：「淺水灣海都平時都係好淡靜，只有星期日中午飲茶先至爆棚。」&#13;<br> 啲高檔次餐飲地方都咁靜，唔怪得李國寶睇唔到經濟復甦迹象啦。另一方面，上個星期四左丁山到文華頂樓文華廳食晚飯，只見出面嘅酒吧逼到轉唔到身，熱鬧異常，人客幾乎全部係外籍人士，好旺啫，又唔怪得艾爾敦見到復甦迹象。&#13;<br> 經濟像霧又像花，行多幾條街，愈發分辨不清。</p></body></html>