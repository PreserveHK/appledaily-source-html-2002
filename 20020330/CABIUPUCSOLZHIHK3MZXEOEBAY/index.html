<html><header><meta charset="utf-8"><title>　　飛哥爆鍾大Sir打茅波 - 李八方</title></header><body><h1>　　飛哥爆鍾大Sir打茅波 - 李八方</h1><p>飛哥李鵬飛噚日喺《頭條新聞》錄影時講笑，揭露咗鍾大Sir（鍾士元）成二十年前嘅一個笑話。話說喺八四年，一班行政局成員由老大哥鍾大Sir帶隊，飛咗去倫敦同英國佬講數。&#13;<br> 佢哋當時滿以為英國佬就算唔睇僧面都睇佛面，應該會畀吓面。點知居然俾班英國記者質問，係咪嚟攞居英權，當時嘅外相賀維更羞辱佢哋，話佢哋又唔係由選舉產生，有乜嘢資格代表邊個發言？飛哥慨歎當年唔似𠵱家咁有直選，俾人窒都冇得反駁，結果一行人只好頭耷耷返酒店開會。&#13;<br> 當時周梁淑怡多口講咗句，叫鍾大Sir透過香港傳媒向港人呼籲，以得到同意代表住部分港人發言。點知大Sir唔知係咪怕醜唔肯去，於是大家諗住用投票迫鍾大Sir上梁山，但鍾大Sir重絕，一見全體人贊成，就話「投票結果係五五波」。&#13;<br> 此言何解？原來鍾大Sir心目中，做領導人至少佔一半票喎。&#13;<br> 不過，鍾大Sir當然唔係真係咁茅，最後都企咗出嚟面對傳媒。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>