<html><header><meta charset="utf-8"><title>一味窩輪：國泰Put輪價高勿追</title></header><body><h1>一味窩輪：國泰Put輪價高勿追</h1><p>前晚美股不妙，但恒指埋單只係唔見5點。龍虎榜上威水輪，升幅超過1成嘅有18件，Call輪為主，Put輪有幾件，係滙豐（005）同國泰（293）嘅淡友輪。&#13;<br> 滙豐（005）收85元，跌50仙。滙豐Put輪9006成交唔夠1球，做咗龍頭輪，收6.5仙，升27%，溢價2.7%，槓桿率131倍。重有5個交易日買賣，行使價83.36元，正股上月中至今跌咗7元，上次低位係84元，相信未來幾日唔易低過83.36元，9006最後作廢機會大。&#13;<br> 國際油價上升，航空股唔掂。國泰散50仙，Put輪9192同9117打入龍虎榜第4同第5位，分別彈升21%同18%，後者交投較多，有兩球幾成交，收21.9仙。單睇數據，9117有兩個月玩，溢價1.3%，槓桿率4.9倍，仍然值得諗吓，不過國泰近期跌幅已大，油價能否繼續高企有疑問，國泰再跌嘅空間有限，國泰Put輪都係價高勿追。<br> &#13;<br> <spanclass>9157急升冇意思 &#13;<br> 中信泰富（267）微跌5仙，中信Put輪9157升24%，收3.1仙，幾千蚊成交金額冇乜意思，1個月後夠鐘，行使價14.99元。中信現價17.55元，1個月時間跌落14.99元嘅可能性好低。&#13;<br> 章　盛</spanclass></p></body></html>