<html><header><meta charset="utf-8"><title>剪河童頭有段古<br>世盃球驗客：朗拿度驚愛子認錯老竇</title></header><body><h1>剪河童頭有段古<br>世盃球驗客：朗拿度驚愛子認錯老竇</h1><p>父愛真係偉大，巴西前鋒朗拿度無喇喇剪咗個河童頭，原來係為咗佢兩歲大嘅仔朗拿德。話說朗拿德喺巴西對英格蘭嘅八強賽中，竟然兩次認錯咗巴西後衞卡洛斯係朗拿度，重走去電視前猛錫螢幕咁話：「爸爸！爸爸！」朗拿度於是把心一橫，剪咗個古怪嘅河童頭，包個仔認得。&#13;<br> 我求大俠就喺「哨牙仔」呢件事上面得到啟發，唔怪得之英格蘭嘅「萬人迷」碧咸成日剪埋晒啲騎呢髮型啦！莫非佢又係驚個仔布魯克林唔認得佢？而所有做人老竇嘅，亦可以仿效呢兩位球星，剪個突出髮型，加深子女對佢哋嘅印象，溝通都易啲啦。<br> &#13;<br> <spanclass>韓國佬同名唔同命 &#13;<br> 同人唔同命，原來同名都唔同命，好似有兩個南韓人佢哋個名分別同南韓球星李榮杓及安貞煥相同，結果前者開咗間「榮杓飯店」，喺世界盃期間客似雲來，但係叫安貞煥嘅sales每次打電話推銷，好有禮貌咁話「你好，我係安貞煥」嘅時候，對方都以為佢玩電話而鬧佢，搞到佢十分之冇癮。<br> &#13;<br> <spanclass>國米叨哨牙仔光 &#13;<br> 國際米蘭都算陪住朗拿度衰足幾年，今次朗拿度翻生，國米重唔乘機耀武揚威？決賽後國米會長莫拉堤不知幾多嘢講，猛咁話一早知朗拿度今屆會好掂，至於官方網站首頁網眉即刻打咗世界冠軍幾個字。喂，聽講世界冠軍係巴西，唔係國米喎。</spanclass></spanclass></p><p><spanclass>簡尼怨光頭判官正剋星 &#13;<br> 德國輸畀巴西後，門將簡尼怪自己出錯之餘，重賴埋球證哥連拿腳頭唔好。事關簡尼話拜仁同德國喺歐冠盃同世盃外圍賽輸畀曼聯同英格蘭，咁啱都係哥連拿執法，所以佢就話哥連拿唔利德國人。之但係，呢啲咁迷信嘅嘢，信唔信就由得讀者自己判斷吓啦。<br> &#13;<br> <spanclass>卡卡出唔到場最唔抵 &#13;<br> 講開世界盃冠軍戰，我求大俠覺得最唔抵嘅係巴西中場卡卡，佢喺下半場末段一早熱晒身，諗住可以喺決賽亮吓相，點知佢啲隊友點都唔踢個波出界，卡卡就喺場邊企到完場。雖然佢只有二十歲，來日方長，但四年後點知係乜嘢世界，入唔到選咁點算！</spanclass></spanclass></p></body></html>