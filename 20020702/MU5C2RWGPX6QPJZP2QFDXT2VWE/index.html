<html><header><meta charset="utf-8"><title>富豪球證 - 谷德昭</title></header><body><h1>富豪球證 - 谷德昭</h1><p>請大家容許時光倒流一個禮拜，回到韓國對德國的那場準決賽，作為一個球迷，首次入場觀看世界盃賽事，心情興奮得高潮亂起，六萬多球迷形成一片紅海，全心全意地為主隊韓國打氣，球員亦出盡飲奶之力作回報，雖然未能打入決賽，但都經已皆大歡喜。&#13;<br> 難怪世界級足球名宿亦點名稱讚南韓球迷，他們善良、守紀律、熱愛足球。短短在漢城逗留的幾天，完全感覺不到有賭波氣氛，真正愛足球的球迷應該不會喜歡賭波，因為賭波需要極度的理性，太理性的人根本又不會是球迷，個人認為賭波根本冇話禁唔禁，要賭的人始終找到門路，唔賭的人迫都唔會賭，因為會阻住睇波。&#13;<br> 儘管坊間有流言說道南韓收買球證，但根本無從證實，球證也是人，人就會犯錯，只不過球證犯錯便會招來被收買的話柄，水洗唔清。球證執法水準偏低是事實，國際足協其實毋須扮大方，有些地方的球證水準根本未達世界級，夾硬嚟只有自找麻煩。&#13;<br> 下屆踢世界盃前不如先搞一個球證世界盃，考清考楚，汰弱留強之後，表現出色的球證才可在世界盃執法，為防止又有人話球證被收買，下一屆不妨考慮找來各地之富豪做球證，例如李超人做球證，兩位公子做旁證，就算有乜吹錯都冇人會再話球證被收買，因為好難買得起。</p></body></html>