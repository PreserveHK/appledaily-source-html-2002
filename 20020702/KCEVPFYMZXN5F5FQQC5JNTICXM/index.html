<html><header><meta charset="utf-8"><title>數碼影音：<br>鏡王Leica首度數碼化DIGILUX1懷舊味濃</title></header><body><h1>數碼影音：<br>鏡王Leica首度數碼化DIGILUX1懷舊味濃</h1><p>Leica向來慢工出細貨，幾乎隔幾年先出一部新機，就如現今各大相機商力爭咗幾年嘅數碼相機市場，Leica𠵱家先推出第一款數碼相機。雖然遲嚟，不過各式配備及機能均毫不含糊，尤其頂級鏡頭及經典機身設計，相信不論係咪LeicaFans都有一定吸引力。&#13;<br>記者、攝影：徐影龍&#13;<br>ImageGirl：王穎</p><p><spanclass><fontstyle>經典機身數碼操作  &#13;<br> 自從德國牌子Leica在1915年發明135mm菲林格式後，每一代Leica相機都成經典代名詞，今次首度推出數碼相機DIGILUX1，在機身設計上刻意走Classic路線，四方機身配黑、銀兩色，懷舊味道仍然係咁濃，比之前同Panasonic合作推出嘅LumixLC5感覺截然不同。雖然機身體積頗大，而且金屬物料令重量增加，不過Fans就係鍾意呢種穩穩陣陣嘅感覺。&#13;<br> 機身所有按掣都以銀色作配搭，而且力求簡潔易用，透過機頂旋轉掣同機背十字掣，已可輕鬆轉換光圈先決、快門先決、全手動等拍攝模式，加上微距拍攝、閃燈、動畫、自拍等都係一個掣搞掂，唔似某啲機咁需要一大堆按掣組合咁麻煩。</fontstyle></spanclass></p><p><spanclass><fontstyle>頂級鏡頭對焦一流  &#13;<br> Leica在國際上向有鏡王之稱，鏡頭全屬頂班質素，嚟到DIGILUX1都唔例外，除具有七組八枚VARIO-SUMMICRON鏡頭系統外，重有Leica一貫優質光學技術及多層Coating（塗層），及加入Panasonic嘅電子技術，配合內置FirmWare（韌體）協助，在數碼機上能重現Leica一貫相片特色。&#13;<br> 在以最廣角拍攝時，光圈可達F2.0，比同級機嘅F2.8更大，玩淺景深效果更為明顯兼易掌握。優質鏡頭亦係令對焦速度加快嘅主因，經測試後，全自動對焦速度充滿爽快感，能保持Leica機那種「連動」風格。&#13;<br> 雖然鏡頭質素及對焦效果一流，可惜其三倍光學變焦反應唔夠快，變焦速度比同級數機重要慢，加上三倍光學及兩倍數碼變焦在現今嚟講只算標準，未夠突出。</fontstyle></spanclass></p><p>&#13;<br> &#13;<br> &#13;<br> <spanclass><fontstyle>全球最大2.5"LCD  &#13;<br> 唔好話DIGILUX1得個大字，機身配備一個特大2.5"LCD屏幕，比數碼相機一貫嘅1.5"至2"更誇張，不論以LCD攞構圖或睇Preview，都咁清楚舒服，係咪對焦準確一目了然。DIGILUX1配備四百萬像素CCD，相片最高解像度為2,240×1,680，以300dpi列印5R相片尺寸已經好靚。&#13;<br> 連拍約每秒四張（4fps），最多可一口氣連拍八張相片。動畫拍攝方面，只提供320×320解像度、每秒十格（10fps）儲存，不過就可兼錄現場聲音，錄影時間完全無限制，視乎記憶卡容量而定。</fontstyle></spanclass></p><p><b> LeicaDIGILUX1規格表</b> &#13;<br> 感光元件　400萬像素CCD&#13;<br> 快門　8至1/1,000秒&#13;<br> 變焦　三倍光學加兩倍數碼&#13;<br> 儲存媒體　SD?MMC&#13;<br> 電池　專用鋰電池&#13;<br> 體積　127.5（W）×82（H）×63.4（D）mm&#13;<br> 重量　360g&#13;<br> &#13;<br> <b> 記者意見</b> &#13;<br> 抵讚：鏡頭質素及對焦速度超強、2.5"LCD睇得舒適。&#13;<br> 要彈：機身實在太大，想旅行影SnapShot唔會揀佢。&#13;<br> &#13;<br> 興華拓展&#13;<br> 查詢電話：25070369</p></body></html>