<html><header><meta charset="utf-8"><title>北海道　小樽 - 谷德昭</title></header><body><h1>北海道　小樽 - 谷德昭</h1><p>之前已去過北海道幾次，但第一次有人接機。機場中再見宮子，咦！點解好似靚咗咁多？觀宮子的一身裝扮，應該是在事業上發展得不錯，於是人多了自信，有信心就自然靚咗。透過電郵已將行程之要求告訴宮子，主要不外乎又係食、玩、瞓。&#13;<br>宮子的安排如下：頭兩天在札幌市逗留，吃它一個天翻地覆；然後到俱知安，滑它一個三天三夜的雪與浸它一個三天三夜的溫泉；最後兩天重返札幌，循例地行街購物。&#13;<br>大嚿祖與我對安排極之滿意，不過其實點都會滿意，因為早在飛機上我們已把腦袋拔掉插蘇，根本不會再思考，一切任憑擺布，反正是放假，怎樣也開心。&#13;<br>到居酒屋胡亂地吃了一大頓，喝了一堆燒酒，睡了一個好覺，做了一個好夢。翌日早上，宮子找來一個朋友駕車帶我們到小樽，對小樽的認識完全來自《情書》，到埗後實地一看，發覺岩井俊二（《情書》的導演）確是高手，能夠把本來冇乜嘢的小樽拍得好有嘢，上鏡靚過真人。小樽的玻璃製品很有名，有一間專賣燈飾及一間專賣音樂盒的店舖，偌大的木屋加上點點的燈光配合音樂盒的叮叮叮，好浪漫喲……&#13;<br>小樽亦是一個吃海鮮的好地方，尤其主打巨蟹及毛蟹，一蟹還一蟹，昔日我請宮子吃大閘蟹，今日宮子請吃巨蟹與毛蟹，美味中滲着大量因果與緣份。為食物拍下了大量照片，有機會的話，在某一個地盤，將可圖文並茂地向大家介紹。</p></body></html>