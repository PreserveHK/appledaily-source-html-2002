<html><header><meta charset="utf-8"><title>股海實戰錄：新地營造頭肩底</title></header><body><h1>股海實戰錄：新地營造頭肩底</h1><p>中移動（941）同滙豐（005）上周五喺外圍造好，噚日早段帶領港股上升，中移動最高升至25.55元，午市公布業績，雖然盈利升55%，係市場預期上限，但APRU（每月每戶平均收入）大跌，加埋冇息派，結果搞到倒跌收場，收24.85元。&#13;<br> 中移動噚日雖然公布完業績後下跌，但唔少大行放風話可以吸納，因此短期就算唔大升，照計亦唔會大跌。趙飛雲唔鍾意呢隻股，主要係嫌佢太多突發消息影響股價，並非因為前景差。<br> &#13;<br> <spanclass>新基2.3元有支持 &#13;<br> 講起前景，太平協和（438）上海地產業務前景唔差，但近期技術走勢就明顯轉差，噚日收0.67元，輕微跌穿50日線（現處0.675元），短期如果唔能夠抽番上去，惟有先計數。&#13;<br> 倉內另外一隻新世界基建（301），近期走勢亦唔好得去邊，但2.30元重有啲支持，睇埋3月22日公布中期業績，就可以決定重揸唔揸。反為新地（016）噚日收63元，重回50日線（現處62.90元）之上，升近小型頭肩底頸線，如果升得穿，形態可確認，再挑戰今年1月高位72元。</spanclass></p></body></html>