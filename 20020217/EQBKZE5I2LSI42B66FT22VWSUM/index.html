<html><header><meta charset="utf-8"><title>6吋發聲超人高斯活動Figure</title></header><body><h1>6吋發聲超人高斯活動Figure</h1><p>超人高斯最新終極形態登場，身為唯一玩具生產商BANDAI自然會不停推出新玩具。3款6吋高超人活動公仔，包括超人高斯太陽、月亮及終極形態，全身以硬膠製造，手腳都有關節，擺甫士極易但造型好騎呢！3款超人高斯最出位之處，就係每款會發出唔同嘅叫聲，十分趣致，小朋友一定喜歡。另外喺日本超人高斯第31集中出現嘅新食車獸，BANDAI亦生產一款6吋高膠公仔，外形一樣與片中好相似。</p><p><spanclass><fontstyle>Momo初遇Brockmann膠公仔  &#13;<br> SONY旗下推出過唔少潮流人物產品，大受港、日潮流界追捧，尤其「Postpet」Momo及人形Brockmann就個別有fans。最近日本一間「ProjectBreederCube」公司，推出一套兩款硬膠公仔，主角就係Momo及Brockman，兩款約有5吋半高。兩個公仔全無活動關節，只可作擺設，但由於係第一次一齊生產，加上又係潮流玩物，所以貴一貴亦不愁冇fans。</fontstyle></spanclass></p><p><spanclass><fontstyle>幪面超人「龍騎」膠公仔登場  &#13;<br> 最新登場嘅《幪面超人龍騎》剛啱喺日本上映，雖然造型係史上最醜又最騎呢嘅Rider，又玩晒戰隊Feel可插卡召喚機械獸幫手，令到fans媽聲四起；不過據知仍有一批死硬派幪面超人迷仍然接受，繼續捧場買新玩具。BANDAI推出兩款片中嘅主角膠公仔，龍騎及Kright兩款均有6吋高，PVC膠料製造，造型不俗，但又唔知香港仍有幾多fans繼續支持購買呢？</fontstyle></spanclass></p></body></html>