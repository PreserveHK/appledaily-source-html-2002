<html><header><meta charset="utf-8"><title>好景食店 - 左丁山</title></header><body><h1>好景食店 - 左丁山</h1><p>電腦丁、公關靚女M約老友食晚飯，叫左丁山到西環「尚興」，左丁山都唔知呢間飯店嘅正確位置，當然係搭的士，由中環去，原來好近，的士費只係十五蚊，咋一聲就到；不過公關M與公關大姐大就杰咯，自中環揸車去到門口，冇車位，於是兜兜轉轉搵停車場，搞咗三十分鐘，再步行到「尚興」，路程遙遠，行到花容失色！&#13;<br> 左丁山亦摸錯門口，因為一落的士，只見皇后大道西三十七號至三十九號，有兩間尚興，一間兩興，究竟去邊間呀，惟有打電話搵電腦丁，先知三十九號嗰間至係。上到去閣樓，地方唔大坐滿晒人，又有人排隊，生意好到不得了，電腦丁又話張永霖坐喺隔籬房，可見呢間潮州食店早有名聲，不過左丁山少去西區食飯，唔熟架步而已，再睇吓牆上相架，有李國寶、張敏儀以及好多演藝界人士嘅簽名，就知道呢間小店馳名遠近。&#13;<br> 電腦丁話：「食完唔好寫呀，否則以後更難訂位！」唉，香港人最叻識食，邊度好食，就一傳十，十傳百，使乜啲專欄作家吹捧吖；不過名人幫襯，效應亦好厲害，好似元朗大榮華咁，自特首、陳方安生去食飯曝光之後，晚晚爆棚，三個禮拜前訂位，亦只能坐大堂中座，冇「貴賓房」，星期一至星期日，晚晚如是，餐飲業不景喎，去完大榮華、尚興，你一定唔信有呢回事；究竟內裏有何原因，張宇人可代表佢啲選民去研究吓。</p></body></html>