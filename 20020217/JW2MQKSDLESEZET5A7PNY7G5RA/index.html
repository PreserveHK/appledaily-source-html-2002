<html><header><meta charset="utf-8"><title>周日食話題：<br>鮑魚海參　滋補春茗　八百蚊有找</title></header><body><h1>周日食話題：<br>鮑魚海參　滋補春茗　八百蚊有找</h1><p>雖然話經濟唔多好，但新正頭，身為老闆嘅你，開工利是春茗等指定動作又點少得，最多利是封少啲，春茗食慳啲！今次介紹呢款健康養生套餐，畀幾百蚊就食到鮑魚、海參、花膠、瑤柱，菜式由專人設計，碟碟有「營」有款，既合乎OL瘦身要求，亦乎合慳錢大計啦！&#13;<br>&#13;<br>記者：黃婉冰&#13;<br>攝影：謝耀恆</p><p><spanclass><fontstyle>健康養生春茗菜單  &#13;<br> ～富貴三元雞～&#13;<br> ～雞茸雪蛤羹～&#13;<br> ～碧綠素八仙～&#13;<br> ～瑤柱扒野菜～&#13;<br> ～鮑魚小炒皇～&#13;<br> ～海參扣鵝掌～&#13;<br> ～花膠扒百靈菇～&#13;<br> ～青檸汁焗鱔～&#13;<br> ～田園野米炒飯～&#13;<br> <b> $738</b> &#13;<br> 以上套餐為八人分量，餐廳可因應顧客要求增加分量。另需加一服務費。</fontstyle></spanclass></p><p><spanclass><fontstyle>碧綠素八仙  &#13;<br> 年三十晚開始日日大魚大肉，係時候素一素，這味碧綠素八仙，八仙即蘑菇、秀珍菇、雞髀菇、冬菇、金針菇及其他共八種不同的菇菌，用上湯燴熟，扒菜清淡得來選擇較豐富，最緊要係菇菌有降低膽固醇、補血作用，實行將膽固醇一筆OUT消。&#13;<br> &#13;<br> 試味報告：八種菇菌有八種味道同咬感，素而不寡，其中的雞髀菇和金針菇亦比較特別，口感爽脆而且味道清甜，滲滿上湯味道，將菇的鮮甜味提升。</fontstyle></spanclass></p><p><spanclass><fontstyle>富貴三元雞（半隻)  &#13;<br> 三元雞是三元樓的招牌菜之一，店內所用的雞種全由自己飼養，特點是皮薄脂肪少，用十一種不同藥材和香料做湯汁浸製半個鐘，中藥加上雞肉本身帶溫和，有溫中健脾益氣養血的功效。禽流感都無有怕！&#13;<br> &#13;<br> 試味報告：雖然有藥材成分，但雞肉無藥材味道，香滑味道頗特別，唔似普通白切雞，入味得來雞肉依然嫩滑唔會嚡。</fontstyle></spanclass></p><p><spanclass><fontstyle>海參扣鵝掌  &#13;<br> 正所謂鮑參翅肚，有鮑魚又點會無海參，海參無膽固醇成分，兼有潤燥補血作用，對老人家尤其有益，但海參本身無味，所以加入鵝掌平衡味道。海參同鵝掌會先以慢火燜燴至腍身，材料再用上湯煮，令上湯味道融入材料內，成碟一味夠「營」。&#13;<br> &#13;<br> 試味報告：海參扣鵝掌成日食，但係唔知原來咁有營養，海參燜得恰到好處，唔會一挾即散，鵝掌亦唔會過於漿口。</fontstyle></spanclass></p><p><spanclass><fontstyle>瑤柱扒野菜  &#13;<br> 老闆唔單止養雞，連菜都由自己包辦，但此菜並非普通菜，而是有降血壓及補血作用的野菜，為使口感味道無咁單調，所以特選多種不同口感味道的野菜混合，紫貝菜、白貝菜、馬蘭菜、人參菜、菊花腦，甘香爽口滑口，各有特色，配以可養腎的瑤柱，愈食愈健康。&#13;<br> &#13;<br> 試味報告：野菜味道無普通菜咁甜，但口感都頗特別，雖說是野菜，但食落唔會有渣，有瑤柱吊一吊味，味道總算冇咁寡。</fontstyle></spanclass></p><p><spanclass><fontstyle>鮑魚小炒皇  &#13;<br> 名副其實用乾鮑切粒，再加紅蘿蔔粒、芹菜、冬菇、雞肉、崧子、蝦米等多種材料清炒，食時用生菜塊包住，餡料比傳統生菜包豐富，是老闆娘自己食完取得靈感改良而成，就算係清炒，但油的分量都會偏少。&#13;<br> &#13;<br> 試味報告：餡料樣樣有，蝦米、鮑魚粒鹹鹹哋，夠香夠惹味，崧子鬆脆，入口有得𡁻，加入雞肉粒，令內餡無咁寡，起碼有番少少肉咬吓。</fontstyle></spanclass></p><p><spanclass><fontstyle>花膠扒百靈菇  &#13;<br> 原隻有手掌般大的百靈菇，是菌類中較罕有的一種，當造期在冬天。新鮮的百靈菇，身價較貴且溫中健胃，花膠的膠質可以幫助人體內的纖維組織，同樣對胃病有效益，輕輕用蠔油燴過吊一吊味，但依然保留材料本身的味道。&#13;<br> &#13;<br> 試味報告：百靈菇口感得意，入口滑嘟嘟，咬落有彈性得來又有少少煙韌，味道帶鮮甜，同腍滑的花膠剛好相反，兩種口感各有不同。</fontstyle></spanclass></p><p>店名：三元樓&#13;<br> 電話：31522139&#13;<br> 地址：紅磡黃埔花園第八期蔡瀾美食坊1樓106及107號舖&#13;<br> 座位：120個&#13;<br> 營業時間：中午12時至下午4時半，下午5時至午夜12時。&#13;<br> 付款方法：現金及信用卡(Visa,Master,JCB)</p></body></html>