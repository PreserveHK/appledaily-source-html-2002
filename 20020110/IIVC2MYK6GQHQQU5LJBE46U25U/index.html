<html><header><meta charset="utf-8"><title>馮仁昭四圍超：黃敏燁蘭桂坊搜獵律師</title></header><body><h1>馮仁昭四圍超：黃敏燁蘭桂坊搜獵律師</h1><p>女優亞軍黃敏燁前晚約咗一女兩男，一共兩pair人去咗中環蘭桂坊消遣，黃敏燁之前口口聲聲話自己冇拖拍，但記者前晚就見到佢同一個穿深色西裝嘅男士結伴離開，而之前黃敏燁亦同排舞師林青峰同陳嘉上傳過緋聞。<br> &#13;<br> <spanclass>被影相即彈開 &#13;<br> 黃敏燁同新男伴一見被影相，佢哋即刻好快反應同避忌咁彈開，嗰位西裝友馬上撇低黃敏燁走咗去搭的士離開，馮仁昭追問佢哋係咪拍拖，嗰個男人笑笑口冇答。再問佢到底做乜嘢職業，個男人竟然大方咁話：「做律師。」然後就搭的士走。&#13;<br> 個男人走咗，剩低黃敏燁一個人截的士回家，佢話：「嗰個唔係我男朋友，我頭先同一班朋友食飯，佢（指男伴）係我啱啱識㗎，我哋真係唔係拍拖。」黃敏燁又話：「我最近搵到朋友幫我搞簽證，可以暫時留喺香港工作，以後唔使每兩個月就返深圳續簽證。而且我又接拍咗新片《新紮師妹》，會同楊千嬅有對手戲，我喺戲裏面扮一個心理醫生。」<br> &#13;<br> <spanclass>郭晉安勉勵食白果女友 &#13;<br> 郭晉安噚日喺黃埔新城做薛家燕主持嘅《家天下》節目訪問嘉賓，安仔話前幾日先喺上海拍完同關詠荷合作嘅電視劇《燒餅皇后》返港，返到嚟有同過女友歐倩怡見過面，知道女友同華星嘅合約搞掂咗，𠵱家搵緊新經理人同唱片公司。雖然女友喺近期嘅頒獎禮食白果，不過佢話唔緊要，旨在參與吓，等下次機會。</spanclass></spanclass></p><p><spanclass>薛家燕抱小朋友手軟 &#13;<br> 薛家燕噚日為無綫喜劇《皆大歡喜》打扮成十八歲卜卜脆嘅少女，劇情講述她回想以前尋找自己嘅三胞胎，導演更特別找來七位小朋友，而家燕姐更需同時手抱兩個小朋友，家燕姐話：「拍嗰陣好難控制，成日都要NG，又要一手抱兩個小朋友，手都軟晒。」<br> &#13;<br> <spanclass>陳庭威三語拜早年 &#13;<br> 最近忙緊拍攝《八號巴士》嘅陳庭威，噚日以一身應節嘅紅噹噹衣服，回亞視總台拍攝賀年片段，而陳庭威更以廣東話、國語及潮州話三種語言預早同觀眾拜年，只見威仔潮州話相當流利，相信平時喺屋企梗係訓練有素。<br> &#13;<br> <spanclass>鄧特希欲回巢TVB &#13;<br> 東方魅力StarEast嘅東一製作公司𠵱家雖然重有製作，鄧特希都喺內地幫東一拍緊嘢，不過東一嘅財政好似遇到啲問題，鄧特希𠵱家都搵緊路鬆人，有傳話佢想回歸TVB拍劇，希望以部頭形式再返TVB。鄧特希以前喺TVB拍過唔少收視高嘅劇集，但出到去發展又唔多如意，似乎外邊搵食唔容易。</spanclass></spanclass></spanclass></p></body></html>