<html><header><meta charset="utf-8"><title>夾Band熱潮打不死年青人有出路</title></header><body><h1>夾Band熱潮打不死年青人有出路</h1><p>香港的樂壇是偶像派與商品的世界，不論你是否五音不全，或者懂不懂何謂音樂，一樣受到萬民景仰。香港音樂是否僅限於此？未必！很多年輕Band友，正是推動音樂的中堅分子，可惜大眾對「非商品」沒甚興趣，他們難有發揮機會。不過仍有很多年輕Band友抱着滿腔熱情，默默耕耘，等待一個被賞識的機會。&#13;<br>記者：周靜飴&#13;<br>攝影：陳穎</p><p><spanclass><fontstyle>不計較成敗最緊要有機會  &#13;<br> Landscape組成半年，甚少有機會做LiveBandShow：「試過一次去到一間Bar，咁啱佢有個結他手缺席，我哋就上台試吓夾，點知彈錯晒，效果唔係幾理想。嗰次真係好氣餒，不過我哋都好希望多啲呢類演出機會，唔理成功與否，最緊要爭取到演出經驗。」大家要努力喇！&#13;<br> &#13;<br> <spanclass><fontstyle>時間金錢最大障礙  &#13;<br> Landscape現階段冇乜突破，皆因他們欠缺時間和資金，佢哋話：「平日我哋都要返工返學，每個月只係練20-30小時，真係練唔到成果。另外，我哋收入有限，唔夠資金買好嘅器材。我哋好想將自己寫嘅歌錄起，然後寄去唱片公司，但可惜租Studio嘅費用非常昂貴，所以到𠵱家都未有機會畀更多人認識我哋。」</fontstyle></spanclass></fontstyle></spanclass></p><p><spanclass><fontstyle>Landscape5子逐個睇  &#13;<br> 組Band半年的5人組合Landscape乃現在香港年輕一代Band友的典型例子，年齡由18至21歲，鍾意玩Popsongs和R&amp;BMusic，全屬超級音樂發燒友。組Band僅半年，但作品已有5首，包括《媽媽》、《葉綠素》、《最後答案》、《傷心的人是我》及《情難再》等，題材有講愛情，亦有講親情。最初只係各自玩玩吓，後得老師鄧志和先生教授唱歌、玩樂器和夾Band的技巧，燃起對音樂的熱誠，5人組合逐漸成形。</fontstyle></spanclass></p><p><b> 第二生命</b> &#13;<br> Frederick（20歲，結他手）&#13;<br> 細細個已經好鍾意音樂，𠵱家直情每晚臨瞓前都一定要玩過結他先至瞓得着，去廁所都要玩住個結他。日日要作吓歌，彈吓歌先至安樂。我覺得音樂已成為我的生命，冇咗音樂我諗我會死！</p><p><b> 身體一部分</b> &#13;<br> Bee（21歲，低音結他手）&#13;<br> 我覺得音樂係身體嘅一部分，係抒發情緒同壓力嘅工具。我哋平日幾唔得閒都會去啲有LiveBand嘅Bar度睇人表演，揣摩人哋點樣演繹一首歌。</p><p><b> 滿足成功感</b> &#13;<br> Kobe（20歲，鼓手）&#13;<br> 我最享受演奏一首歌出嚟之後，得到人認同嗰種成功感，係推動我繼續玩音樂夾Band嘅最大推動力。我希望第日可以好似我哋嘅老師鄧志和先生咁打鼓打得咁出色。</p><p><b> 唔諗做壞事</b> &#13;<br> Ford（21歲，鍵琴手）&#13;<br> 音樂可以陶冶性情呢種講法雖然好老套，但係真嘅！玩咗音樂之後我唔會成日諗住去做壞事，改變咗我嘅人生觀，我諗我一生都會跟從音樂。</p><p><b> 熱誠不死</b> &#13;<br> Yuki（18歲，主音歌手）&#13;<br> 我哋對音樂嘅熱誠係不死嘅，我哋會一世不停做音樂，不停地練、不停學，我覺得我哋還欠一個機會。</p><p><spanclass><fontstyle>資深音樂人睇死Band壇  &#13;<br> 雖然一班年輕人都話自己對樂壇充滿鬥志，不過，資深音樂人卻未許樂觀，難道真的「一蟹不如一蟹」？</fontstyle></spanclass></p><p><b> 急功近利</b> &#13;<br> 甘仕良(資深音樂人)：「以前我哋玩音樂會先花好多時間用別人嘅歌去練好玩樂器嘅技巧，然後再講創作，但𠵱家後生仔急功近利，一開始就玩創作，玩電腦音樂，冇打好根柢就去創作，因為底子唔好，好難得到別人認同，冇乜成功感，就會好快放棄。將來可以幫到歌手做伴奏嘅樂手會愈來愈少，我對香港未來Band壇睇得幾悲觀。」</p><p><b> 盲目跟風</b> &#13;<br> 阿丞(曾獲三屆嘉士伯流行音樂節最佳結他手)：「以前我哋玩音樂父母反對，會為咗玩音樂去做Part-time、瞞住屋企，好珍惜玩音樂，好認真去玩。𠵱家社會對夾Band嘅態度開放、父母又有錢，年輕人冇乜阻力，反而唔識得珍惜玩音樂，只當一種娛樂和遊戲，又或盲目跟從潮流。」</p><p><b> 志在遊樂</b> &#13;<br> 鄧志和(亞視音樂總監)：「𠵱家玩音樂嘅後生仔不少都係中產階級，只係覺得玩音樂好威、好勁就去玩，唔係太認真。相反以前嘅小朋友會盡量爭取機會學嘢，態度好唔同。加上𠵱家講求樂器文憑、證書，對年輕人嘅創作有好大阻礙。」</p><p><spanclass><fontstyle>香港歷代上位Band  &#13;<br> 雖然𠵱家偶像派歌手雄霸樂壇，但歷代仍有不少由樂隊出身的偶像一樣大紅大紫！</fontstyle></spanclass></p><p><spanclass><fontstyle>全港至靚Band房　時租$100起  &#13;<br> 現時有些Band房設備依舊簡陋，Size細，隔音差、樂器舊，但收費卻要每小時$130-$200，令好多Band友望而卻步。最近九龍灣開咗一間佔地三千幾呎嘅Band房，投資超過200萬，引入最靚嘅樂器和Amplifier如Yamaha、Roland、Vox及SWR等，旨為年輕Band友提供廉價、優質、健康嘅環境夾Band，每間Band房均有閉路電視，謝絕Drugs&amp;Sex！&#13;<br> &#13;<br> ImagineFactory&#13;<br> 地址：九龍灣大業街25號高良工業大廈8樓&#13;<br> 電話：27502628</fontstyle></spanclass></p></body></html>