<html><header><meta charset="utf-8"><title>海外車訊：<br>三菱eK-Sport小巧有活力</title></header><body><h1>海外車訊：<br>三菱eK-Sport小巧有活力</h1><p>近排，三菱嘅出品響東瀛汽車界人氣急升，除近期全新製作嘅Colt大受車迷追捧外，早前佢哋推出一款K-Car級別嘅eK-Sport新一代CityRV，亦廣為車迷所受落，皆因佢嗰個方匣子造型可愛富活力感之餘，車廂空間闊落又見講究，既切合日常代步用，重好啱年輕一族用家嘅個性同需要㖭！&#13;<br>&#13;<br>記者：陳偉林</p><p><spanclass><fontstyle>CyberLook不離活力感  &#13;<br> 之所以呢款eK-Sport響東瀛汽車界咁受落，事關佢嗰個方匣子外形不落俗套之餘，粗豪嘅鬼面罩匹配一體式泵把設計，配襯上Cyber味濃又別致嘅頭燈組合，既有個性又見剛勁美，絕對迎合到時下年輕人嘅性格噃！&#13;<br> &#13;<br> <spanclass><fontstyle>方匣子車廂闊落講究  &#13;<br> 小巧嘅身軀內，想唔到有咁闊落嘅空間感之餘，兩排四座位嘅獨立座椅，用料配色講究又見時尚氣息；尤其奪目會係中置頂端嘅表板裝置，重有原廠一體化嘅冷氣同高級音響配搭，以軚式自動波操控，前排倍見寬敞外，後排重可以完全收摺放平，令尾廂容量倍增，而車廂四周重有精心編排嘅雜物匣同杯座組合，自然更能討人歡心啦！</fontstyle></spanclass></fontstyle></spanclass></p><p><spanclass><fontstyle>穩紮底盤帶出可靠性  &#13;<br> 呢部eK-Sport以一台657cc直3SOHC偈作主打，原廠備有兩驅及恒式四驅選擇。雖然部車體形較高，惟歐式底盤結構加上低重心設計，除有不錯循迹操控外，四輪ABS連EBD裝置，亦給予呢部CityRV有不錯嘅安全觀感㖭！若然正式投入香港市場的話，你又會否對其投下支持嘅神聖一票呢？&#13;<br> &#13;<br> <spanclass><fontstyle>eK-Sport升級有門路  &#13;<br> 呢部新一代CityRV小車，東瀛本土亦不乏配套設備，大可隨心意包裝出自己喜好嘅款式呢！&#13;<br> &#13;<br> <b> 加Kit好有型</b> &#13;<br> 呢部前衞富北美RV風格嘅型號，有齊前後包圍、外加聚焦霧燈、電鍍裝飾同Ralliart特別設計嘅避震套件㗎！&#13;<br> &#13;<br> <b> Roar版夠辣</b> &#13;<br> 呢部被稱為Roar版嘅eK-Sport特別版，可有別具Racing-Feel嘅前後包圍、全新鬼面罩，以及四輪15吋合金胎軨配搭。</fontstyle></spanclass></fontstyle></spanclass></p><p><b> 三菱eK-Sport規格</b> &#13;<br> 引擎：657cc直3SOHC&#13;<br> 馬力：64ps/6000rpm&#13;<br> 扭力：9.5kgm/3500rpm&#13;<br> 傳動：4前速自動波，前輪驅動&#13;<br> 懸掛：（前）柱式獨立（後）扭力連桿&#13;<br> 制動：（前）透氣碟（後）鼓式（ABS）&#13;<br> 輪胎：155/55R14&#13;<br> 尺碼：3395×1475×1550mm&#13;<br> 軸距：2340mm&#13;<br> 車重：850kg&#13;<br> 平均耗油：16.0km/L&#13;<br> 新車售價：約港幣10萬起&#13;<br> 查詢：環宇汽車（24119527）</p></body></html>