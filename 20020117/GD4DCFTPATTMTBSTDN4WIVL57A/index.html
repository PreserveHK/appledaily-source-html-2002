<html><header><meta charset="utf-8"><title>　　阿松新官邸全面睇 - 李八方</title></header><body><h1>　　阿松新官邸全面睇 - 李八方</h1><p>阿松噚日招呼第二批記者到新官邸坐坐，八方今次身歷其境，覺得上個禮拜嘅描述不中也不遠矣。&#13;<br> 阿松以前住處一直是個謎，全港傳媒都搵唔到，噚日佢終於自爆未上任前原來住喺白加道，剛好喺政務司司長府邸旁邊；問到佢住喺壽山村覺得點，佢話其實兩處不同風景，各有好處，佢自己亦住過呢區。&#13;<br> 原來美國大通銀行嘅福利好好，高級人員有屋提供，但係冇家具，要置私貨，阿松轉了工，就將枱櫈同地氈都搬進官邸，由於基本色調係米色同啡色，所以冇法子用煲呔啲綠色窗簾布同地氈，原來係咁，唔係阿松唔鍾意綠色。&#13;<br> 阿松呢份工當然唔易做，佢話都預咗好辛苦，只係冇預到「九一一」啫，班公務員同立法會議員都唔係咁難合作，佢重笑自己十幾年嚟一直有參與公職，算係「睜着眼」加入公務員隊伍，所以唔會覺得被騙，反正阿董盛意拳拳，佢亦難得有機會為港人服務。&#13;<br> 當然，講到減人工入政府呢個敏感話題，阿松就再三講，唔好針對錢，佢對有傳媒就「戇居」二字提出嘅批評認為均是善意，反正已有港大護法徐詠璇同佢解咗畫，證明兩個字係班大學同學因佢入政府送畀佢，而且兩個字擺喺二樓，唔登堂入室都睇唔到。&#13;<br> 八方今次冇咁好彩有戲睇，只係食咗啲點心糕餅，問佢個大廚係邊度人，阿松話唔知，佢老兄其實邊得閒喺屋企食飯，連個網球場都冇用過，真係有啲浪費。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>