<html><header><meta charset="utf-8"><title>　　《蘋果》又食死貓 - 李八方</title></header><body><h1>　　《蘋果》又食死貓 - 李八方</h1><p>入境處長李少光被居權問題搞到頭都大晒，前日突然話有人以金錢利誘部分敗訴者留下，呢種行為應該受到譴責云。&#13;<br> 嘩！邊個咁大膽挑戰終院裁決呀？八方噚日睇《大公報》老友記關昭文章，當堂嚇窒咗，關大姐以近乎明示嘅暗示，令人一睇就知道，係《蘋果日報》刻意刊登七十五歲李希儒與卧牀九旬病父淚眼看淚眼嘅圖片，再發起募捐，結論梗係話我哋別有用心啦！&#13;<br> 唉！登張有人情味嘅新聞相會俾人話「製造人間悲劇」，咁係乜道理？八方又詢問曾經訪問李伯嘅記者，有冇人講過畀錢叫李伯留低，查實係冇。講到捐錢呢樣嘢，原因係連日有讀者來電表示想幫助李伯生活，對好多需要幫助嘅人，《蘋果》都會發起募捐啦！&#13;<br> 八方愈諗愈唔妥，打電話去入境處搵李少光嘅公關要員仙蒂徐，想同佢講清楚件事，仙蒂夜後覆電連聲話係誤會，「處長唔係針對你哋，不過佢好擔憂行使酌情權嘅事情」。&#13;<br> 至於關昭大姐，八方都好想同佢說明一下，遲啲啦！不過，如果佢以後要批評《蘋果日報》，可以唔使寫「某報」咁含蓄，《蘋果》都唔識告人嘅。&#13;<br> 另外重有補充，李希儒噚日接受記者訪問時候講：「我嗰日見到父親流眼淚，我好心痛，所以決定留低。」李伯又話《蘋果》記者曾經送一把罐頭刀畀佢，但經了解，送罐頭刀嘅其實係其他報館嘅記者。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>