<html><header><meta charset="utf-8"><title>股海實戰錄：深國30仙有支持</title></header><body><h1>股海實戰錄：深國30仙有支持</h1><p>港股噚日表現同天氣認真應景，都係矇查查。美股止跌回穩，但港股依然腳軟軟，好友連萬一關都棄守，究竟係無心戀戰定誘敵深入？暫時好難估。原本形勢對淡友有利，但大批備兌證蓄勢待發，港股隨時大轉勢。趙飛雲繼續扮「忍者」，唔敢亂出手。&#13;<br> 二線石油化工股突然飆升，上海石化（338）升近10%，所羅門調高上海石化評級至買入，話8毫子水平可吸納。睇盤路確係基金買貨嘅格局，短炒要執幾格應該唔難。噚日張圖就造得幾靚，守住50日線收市，短炒可以0.75元作止蝕位。<br> &#13;<br> <spanclass>滙證睇好Sunday &#13;<br> 滙證噚日推介Sunday（866），話佢業務前景轉佳，2003年可以有錢賺，目標價定為0.46元。唔知係咪因為呢個緣故，隻股噚日亦升10%，收0.32元。平心而論，Sunday現價確係殘啲，加上市場始終憧憬中小型電訊公司會出現合併潮，會周不時借呢個消息炒番轉。&#13;<br> 趙飛雲留意緊隻深圳國際（152），隻股近期跌近30仙支持都幾強，噚日逆市升1仙，收31.5仙，可惜成交唔多配合。跌近30仙都可以買番啲，短炒28仙止蝕。</spanclass></p></body></html>