<html><header><meta charset="utf-8"><title>辦學優惠 - 左丁山</title></header><body><h1>辦學優惠 - 左丁山</h1><p>李嘉誠在北京辦長江商學院，開辦MBA課程，據講每年學費收二十四萬元，如屬實，喺亞洲可能係最貴，但能否賺錢，仍屬未知之數，話佢辦學牟利，實乃淺薄之言。大凡私人辦學，一定要適應市場需求，學費收得高，教師薪酬亦要有番咁上下，世界級啲MBA師資，一啲都唔便宜，何況重要請佢哋去北京教書，包埋住宿旅費？要吸引啲一流學者喺北京生根，你估好容易乎？&#13;<br></p><p>新加坡為咗吸引世界一流學院到新加坡，不惜工本，搵MIT與芝加哥到該地辦分校。&#13;<br> 上日在世貿中心食完午飯之後，與賓架E一齊返中環，傾起芝加哥大學。賓架E在芝大讀書之時，王于漸大教授啱啱寫完博士論文，做銀行多年，算係芝大資深校友。&#13;<br> 據賓架E話，芝大經濟系最推崇香港，佢哋歡迎佛利民訪港之時，佛利民在天星小輪上對班校友大讚香港嘅不干預政策。&#13;<br> 芝大想嚟亞洲開辦分校，好想好想到香港，但芝大要求當時嘅港府畀優惠（例如撥地），港府一口拒絕，唔想開先河。芝大於是走咗去新加坡，星政府倒履相迎，所以現在芝大新加坡分校嘅建築羣，古色古香，極富中國色彩，人人話靚。&#13;<br> 賓架E話呢件事好諷刺，因為鼓吹自由市場嘅芝大，為咗攞政府津貼，竟然跑去新加坡，可見世事往往係講一樣，做一樣也。</p></body></html>