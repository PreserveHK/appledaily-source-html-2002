<html><header><meta charset="utf-8"><title>一味窩輪：文傳輪欠缺爆炸力</title></header><body><h1>一味窩輪：文傳輪欠缺爆炸力</h1><p>悶足成日，恒指全日高低波幅唔夠兩嚿，收市跌49點，成交再縮，得番60億元。窩輪市場更靜，10大升幅榜勉強夠數。畀多些少耐性啦，等多一個禮拜，新輪搶閘出籠，到時搵食點都容易啲。&#13;<br> 是日成交最大嘅窩輪，係文化傳信公司輪714，成交金額37球，多過某啲藍籌股。正股（343）收51仙，再升3%，帶動714進帳9%，收24.4仙。&#13;<br> 714行使價27仙，十分價內，5月9日到期，溢價只係0.8%，缺點係槓桿率愈縮愈細，得番2.1倍，冇乜爆炸力，如果再縮吓㖭，縮到1點幾倍嘅話，不如玩正股。不過，正股近期已經升咗好多，𠵱家至追，風險唔細。&#13;<br> 跌輪榜冠軍，又係滙豐認購證1704。正股（005）反彈1格，收88元，1704卻由1.7仙跌落1仙，唔見41%。<br> &#13;<br> <spanclass>1735博唔過 &#13;<br> 1704已屆末日，溢價仍高，跌得合理。另一件滙豐認購證1735是日升近5%，收8.8仙。呢件又係高危嘢，下月中到期，行使價102元，有排未到岸，唔使幾耐就輪到佢散。</spanclass></p></body></html>