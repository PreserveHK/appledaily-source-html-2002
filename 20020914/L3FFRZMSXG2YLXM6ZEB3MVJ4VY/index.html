<html><header><meta charset="utf-8"><title>701收料站：建滔買電廠或有變</title></header><body><h1>701收料站：建滔買電廠或有變</h1><p>小初前日講到，有基金經理唔多滿意建滔化工（148）大拿拿7億元去投資電廠。噚日同建滔做過配股代理嘅歐資證券行，直情出埋報告請求建滔重新考慮取消呢單交易，以及調低建滔嘅盈利預測。&#13;<br> 歐資證券行話，橫掂份合約冇法律約束力，不如唔搞好過搞。&#13;<br> 不過，怪就怪在呢間歐資行雖然質疑電廠投資，但近日仍落力為建滔護航，頻頻掛牌買入，結果建滔呢兩日嘅股價都叫做守得住，成交量較平日增加好多。隻股噚日升1.9%，收5.35元，成交金額2900萬元。&#13;<br> 經紀陳話，建滔舊年至今嘅升浪，一度炒過上去8.80元咁勁，唔多唔少都係由呢間歐資行一手湊大，有大錢搵時佢哋冇理由唔沽貨獲利，當然佢嘅客仔亦賺咗唔少。今次建滔投資電廠，觸發唔少沽盤，現時佢哋趁低位買番，一啲唔出奇，但至於股價係咪低處未算低，稍後就會見真章。&#13;<br> 慕容小初</p></body></html>