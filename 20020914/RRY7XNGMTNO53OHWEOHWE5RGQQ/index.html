<html><header><meta charset="utf-8"><title>　　李敬志講祥華村村名典故 - 李八方</title></header><body><h1>　　李敬志講祥華村村名典故 - 李八方</h1><p>喺房屋署做咗三十四年嘅物業管理總監李敬志下周一退休，原來做咗咁多年，佢最懷念九十年代做嘅「游說」三人組──專責游說委員、居民支持政策，應付傳媒查詢。當時房署要搞富戶政策，居民同房屋團體「嬲到拆天」，日日有請願唔在講，居民衝入房委會大樓通宵靜坐、同保安對峙等場面時有上演，結果都能夠化險為夷。八方忽發奇想，如果呢個三人組𠵱家重未解散，睇怕財經事務及庫務局局長馬時亨應該重金禮聘佢哋，避免搞出連場鬧劇。&#13;<br> 李敬志又講佢幫粉嶺祥華邨改名嘅舊事，原來條邨嘅位置係喺大埔公路黃崗山，有人建議改名為黃崗邨，但被人鬧話感覺好似黃花崗烈士紀念碑，真係大吉利是！當時嘅房屋司廖本懷就建議抄街尾比較出名嘅「藏霞精舍」，叫做藏霞邨，不過，李敬志驚住小朋友要默屋企地址時會寫餐懵，所以諗咗個諧音，就係𠵱家嘅祥華邨嘞。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>