<html><header><meta charset="utf-8"><title>購物焦點：<br>新款珍珠煲　靠靚搶飯食</title></header><body><h1>購物焦點：<br>新款珍珠煲　靠靚搶飯食</h1><p>阿婆年代用開嘅傳統電飯煲，外形老套又容易黐底，到阿媽年代用嘅西施煲，雖則大有進步，但講到樣靚、防黏易潔，就絕對唔係呢個新到埗嘅珍珠煲對手。事關佢外形小巧的骰，再加上搶眼嘅藍色配珍珠白色，絕對係電飯煲中靚爆鏡之選，難怪其他西施煲都要狂出新款，力戰到底啦！&#13;<br>&#13;<br>記者：張穎倫　攝影：陳穎&#13;<br>ImageGirl：Tammy</p><p><spanclass><fontstyle>獨家氟塗層　日本殺到  &#13;<br> 新一代嘅家庭主婦，用電飯煲最緊要內外兼備，所以呢個喺日本大受歡迎嘅珍珠煲，亦嚟香港搶飯食。飯煲手挽及部分頂蓋選用靚靚嘅粉藍色，面板設計亦跟足日本煲款，等你可以襯番個靚廚櫃。除此之外，更率先採用特厚氟塗層內鍋，能令米飯受熱更均勻，令飯質軟熟。再加上氟塗層具有良好的防黏同易潔效能，各位太太們洗煲可以洗得更輕鬆。&#13;<br> &#13;<br> 型號：TOSHIBARCK-5FMI&#13;<br> 容量：0.54L&#13;<br> 適合人數：約1-4人&#13;<br> 尺寸：W228×H221×D250mm&#13;<br> 售價：約$530-$580（各大電器行）&#13;<br> ＊7月尾發售</fontstyle></spanclass></p><p><spanclass><fontstyle>中型珍珠煲　啱1家6口  &#13;<br> 成員較多的家庭，可以選擇呢款中型珍珠煲。雖然外形冇迷你款咁吸引，但功能一樣唔輸蝕，易潔防花嘅氟塗層內鍋，再加14小時烹調時間掣，等你朝早返工前可以預先調校好時間，晚上返屋企就有新鮮靚飯等你食。&#13;<br> &#13;<br> 型號：TOSHIBARCK-10DM&#13;<br> 容量：1L&#13;<br> 適合人數：約4-6人&#13;<br> 尺寸：W255×H229×D331mm&#13;<br> 售價：約$620-$680（各大電器行）&#13;<br> ＊7月尾發售</fontstyle></spanclass></p><p><spanclass><fontstyle>快思邏輯　煲湯更方便  &#13;<br> 香港人工作時間長，返到屋企都未必得閒煲湯，所以呢個電飯煲除咗有煲粥、煲飯功能外，更有埋煲湯設定，並由快思邏輯控制火力，包保唔會煲燶湯。另外，呢個煲亦附有蒸餸功能，重送埋蒸籃畀你，同時煲飯蒸餸都一樣好味。&#13;<br> &#13;<br> 型號：NationalSR-LA10N&#13;<br> 容量：1L&#13;<br> 適合人數：約4-6人&#13;<br> 尺寸：W230×H190×D300mm&#13;<br> 售價：$818（人氣電器店）</fontstyle></spanclass></p><p><spanclass><fontstyle>全能電飯煲　燜蒸煮燉有齊  &#13;<br> 如果屋企面積細，想慳地方的話，呢個全能電飯煲就一定啱你。事關佢唔單止有煲飯、煲粥同煲糖水呢啲基本功能，更可以做埋燜、蒸、煮、燉四種烹調方法。無論係燜蘿蔔牛腩定燉雞補一補都一樣難唔到佢，絕對係一物多用。&#13;<br> &#13;<br> 型號：KENWOODMC200&#13;<br> 容量：1L&#13;<br> 適合人數：約4-6人&#13;<br> 尺寸：W270×H200×D250mm&#13;<br> 售價：$390（吉之島）</fontstyle></spanclass></p><p><spanclass><fontstyle>巨無霸飯煲　預校時間準確  &#13;<br> 高達1.8L嘅巨無霸，就算10個人開飯都應付得嚟，絕對係市面上最大容量嘅電飯煲之一。佢唔單止有長達12小時30分嘅時間掣，佢嘅富思電腦更會根據飯質、季節及室溫預先計算煲飯時間，令煲飯時間更準確、味道更好。比一般電飯煲只根據預定時間煲飯，更加先進。&#13;<br> &#13;<br> 型號：HITACHIRZNT18Y&#13;<br> 容量：1.8L&#13;<br> 適合人數：約8-10人&#13;<br> 尺寸：W300×H259×D359mm&#13;<br> 售價：$688（各大電器行）</fontstyle></spanclass></p><p><spanclass><fontstyle>再加熱功能　保持軟熟  &#13;<br> 𠵱家香港人工作量多，唔少人都要開OT，好夜先返到屋企食飯。不過一般電飯煲都冇翻熱功能，而保溫功能亦會令白飯轉冷及變乾，所以呢款電飯煲就主打再加熱功能，只要先撒上1-2匙羹水，然後再啟動再加熱功能，就可以將冷飯翻熱，飯質重可以保持軟熟。&#13;<br> &#13;<br> 型號：TIGERJAE-A10&#13;<br> 容量：1L&#13;<br> 適合人數：約4-6人&#13;<br> 尺寸：W250×H218×D325mm&#13;<br> 售價：$1,080（華仁會）</fontstyle></spanclass></p><p><spanclass><fontstyle>售賣點：  &#13;<br> &#13;<br> TOSHIBA（26359222）&#13;<br> HITACHI（27700377）&#13;<br> 人氣電器店（23323723）&#13;<br> 旺角新世紀廣場6樓666號舖&#13;<br> &#13;<br> 吉之島（24527333）&#13;<br> 屯門屯順街1號屯門市廣場1期1樓&#13;<br> &#13;<br> 華仁會（23980280）&#13;<br> 旺角花園街75-77號花園商業大廈5樓</fontstyle></spanclass></p></body></html>