<html><header><meta charset="utf-8"><title>股壇瀏覽器：中移動托價有新招</title></header><body><h1>股壇瀏覽器：中移動托價有新招</h1><p>阿虎諗死中移動（941）唔識得反彈，點知佢噚日即刻反彈畀阿虎睇，簡直睇到阿虎眼都凸埋，如果有沽期指就真係俾佢挾死。&#13;<br> 吳部長話，短期內唔會發第3個移動電話牌照。呢啲都只係舊聞冇咩新意，跟住市場又傳中移動會派息，除非中移動唔再收購阿媽資產，否則冇可能會派息，如果喺呢個時候唔再進行收購，投資銀行可能就唔再需要維持秩序，股價可能跌得更殘。&#13;<br> 噚日中移動失驚無神急升，照計都係同挾淡倉有關居多，港股升至11000水平就出現爭持，相信今日期指結算價都會維持喺呢個水平。<br> &#13;<br> <spanclass>吉化傳蝕10億 &#13;<br> 繼儀征（1033）與上海石化（338）發出盈警後，吉化（368）亦話可能虧損，而且重傳到話虧損成10億元人民幣㖭。嘩！係真唔係真呀？之前嘅化工股出完盈警後就反彈，但吉化就急挫5.2%，沽盤又以中資為主，好似有啲嘢喎。&#13;<br> 同仁堂（8069）近期股價走勢處於蓄勢待變格局，最近公司請咗班分析員北上吹水，相信短期可能會出現一啲令市場人士注目嘅消息，小注投機吸納都有得諗，可能有機會過肥年。&#13;<br> 阿tom（8001）入股青島春雨後，股價急升11%，直逼4元水平，時富與光大買盤異常積極。不過i師傅話，今次攞唔到控制權，似乎反映佢銳意擴展國內媒體業務上有啲阻滯，唔知班外資大戶點睇呢？e莉莎急急插嘴話，大戶點睇一啲都唔重要，因為無咩外資大戶有貨。</spanclass></p></body></html>