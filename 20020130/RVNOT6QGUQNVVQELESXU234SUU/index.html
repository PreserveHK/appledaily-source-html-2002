<html><header><meta charset="utf-8"><title>水貨舖執笠大預言</title></header><body><h1>水貨舖執笠大預言</h1><p>高佬丹尼年幾前被裁員，成半年都搵唔到嘢做，膽粗粗學人走美國同日本衫水貨，總算食到裏原宿水貨熱潮尾，兩三餐有着落。不過今個月又嗌晒救命，唔知點解今年1月全行零售都係靜到暈。丹尼同行內人八開，睇怕今年應有唔少水貨店執笠，尤其走衫同波鞋嘅行家，一來競爭大，二來入貨渠道唔再係秘密。丹尼話早排「營養白汁」周刊帶讀者過日本掃貨，炒舖正貨舖都去勻，連好多只有行內人先識得去嘅舖頭都殺埋，唔少客人從此知道以後唔使幫襯水貨店，有啲客重口響響可順勢入貨做埋老闆，丹尼話有乜辦法唔心淡?!&#13;<br> 丹尼睇行內最終只剩番兩三個可繼續生存，首推當然係呢行鼻祖，有水貨大亨之稱嘅利時D，重有先達陳果、同兆萬美少年堂堂主都係可靠老字號搵到食。至於銅鑼灣銀座MC太子預計可靠家底捱過難關，丹尼話全行都知太子兩公婆賣裏原宿水貨只為興趣，佢哋試過就算唔得閒過日本入貨，都要幫番本地水貨舖以門面價接貨，再以原價甚至減價賣畀客，但求自己間舖啲貨夠新唔可以遲，終於益晒啲客。&#13;<br> 丹尼又話銅鑼灣最近有間水貨舖成日被投訴，客人懷疑舖面啲貨全被老闆食咗頭啖湯，着完去威先掛出嚟賣，你知中國人好着重「完璧」呢個傳統，被人摸過都好棹忌，唔同啲鬼佬或日本仔接受能力咁高。𠵱家連帶其他舖都受影響，客人買衫前都問清楚件貨有冇着過，如果有就算減價都未必買。丹尼話，係時候諗第二樣搞作嘞。&#13;<br> &#13;<br> 主持人：大食Jack&#13;<br> 八卦熱報：<ahref>tai_sick_jack@yahoo.com.hk </ahref></p></body></html>