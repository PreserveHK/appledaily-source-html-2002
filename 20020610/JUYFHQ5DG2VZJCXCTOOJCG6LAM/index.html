<html><header><meta charset="utf-8"><title>12萬東門設特許經營首飾專櫃</title></header><body><h1>12萬東門設特許經營首飾專櫃</h1><p>雖然加盟特許經營店是在大陸創業的好開始，但要賣甚麼貨品才可以把風險減到最低呢？當然是那些保證不會積貨、不會受季節影響的貨品，例如女性飾物便是個好例子，皆因它體積細小佔地不多，而且售價不太昂貴，較符合客人的消費意欲，加上款式多，梗有一種啱口味，是以對未捉摸得到客人心態的創業初哥來說，應會是個很好的起步點。&#13;<br>記者：羅蘭&#13;<br>攝影：MannyYeung</p><p><spanclass><fontstyle>特許經營初哥最啱  &#13;<br> 做生意有時都看機遇，就好像唐小姐，她本在香港做手袋生意，因為覺得香港零售市道差，生意愈做愈困難，所以便到深圳看看有沒有發展機會，嘗試到內地創業。&#13;<br> 「我本身都係福州人，很早已移民香港，但我仍經常往返內地，除咗喺呢度有朋友外，重會睇吓有無生意可做。半年前，我喺深圳華僑商場見到呢個牌子嘅首飾專櫃，就已經覺得佢哋嘅產品幾靚，於是咪問吓朋友做唔做得過囉。」唐小姐話，她自己和朋友都覺得做特許經營的好處是不需要擔心貨源，而且品牌又為客人熟悉，不用自己做宣傳，就連款式設計，都有專人去做，所以特別適合她這種初哥。&#13;<br> </fontstyle></spanclass></p><p><spanclass><fontstyle>一次過加盟費?10,000  &#13;<br> 因為加盟費只需?10,000便可營業，而且以後都不需要再交，唐小姐覺得這樣做加盟商，條數計得過。「其他出名嘅品牌加盟費，閒閒哋都要三、四十萬啦，重要每年畀㖭，所以就覺得呢個品牌特別抵。嗰時係我自己主動去問艾菲兒做加盟商嘅，所以佢哋會先同我會面，睇吓我究竟適唔適合，然後當然問吓我喺大陸識唔識人，如果識人，會較易攞個特許經營牌。」</fontstyle></spanclass></p><p><spanclass><fontstyle>傾租約欠經驗總公司派人協助  &#13;<br> 「由於我一向都知東門步行街太陽廣場附近有好多批發商，唔少人都會嚟呢度買嘢，所以我就去問太陽廣場有無吉位出租，咁啱佢哋又有，我就決定租呢個約200呎嘅位置。」由於唐小姐內地生意經驗淺，跟百貨公司傾租約事宜時，還有總公司的人陪她。&#13;<br> 「佢哋會幫我同百貨公司嘅人傾租約，而且好多牌照我都唔使攞，好似消防、營業牌照咁，我只需要帶自己嘅身份證，喺艾菲兒嘅授權書度打個手印，跟廣場簽份租約就可以做生意，好簡單。」</fontstyle></spanclass></p><p><spanclass><fontstyle>員工需具擔保人擔保費  &#13;<br> 至於請人方面，都係由總公司幫忙找人。「員工要喺深圳搵一個擔保人，同交?2,000擔保費先會考慮聘請。我唔擔心員工嘅操守，因為呢間廣場嘅好處係所有錢都係統一收費，員工唔會直接收錢，我需要做嘅係每個月盤點一次貨，唔啱數嘅就要員工負責。補貨方面，我又只需一個月入貨一次，而總公司每星期又會派管理員嚟巡舖，以防有乜問題發生。所以我根本好放心，一個星期上嚟巡一次都無問題。」&#13;<br> 唐小姐話她加盟連鎖店是貪它有一條龍式的服務：貨源、裝修、宣傳、請人、員工培訓、傾談租約、申請牌照等都由總公司一手包辦，她只需拿出資本，然後便可「印印腳」做老闆，好適合她這種甚麼也不大清楚的初哥。</fontstyle></spanclass></p><p><spanclass><fontstyle>人流旺百元戒指手鏈熱賣  &#13;<br> 講到客源，唐小姐話這個品牌的彩銀首飾（彩石鑲銀），正好配合時下的趨勢，加上售價不貴，平均一隻戒指或頸鏈約售?50至?160，是以年紀輕輕的深圳女性都可以買得起。此外還有套裝首飾，約售?200至?650，較適合成熟的女士。&#13;<br> 「呢個專櫃嘅人流好旺，我諗一日有二千人以上，好多OL同後生女都會上嚟買嘢，通常買嘅主要係一百蚊左右嘅戒指、手鏈咁，而中年女性就會買一整套套裝，大約都係三百蚊。我鍾意開首飾店係因為佢佔地方唔多，一年四季都啱戴，而且買咗之後發覺唔啱嘅，都可以攞返總公司換，所以積貨嘅情形就相對減少。」</fontstyle></spanclass></p><p><spanclass><fontstyle>下半年大計福州開分店  &#13;<br> 開業半年，唐小姐對營業額尚算滿意，還打算在鄉下福州開第二間分店。「雖然盈利不多，但上嚟做生意，我只抱住唔使蝕已足夠嘅心態，所以我打算下半年會喺福州開第二間，因為所需資金唔多，而且喺商場或百貨公司搞，又毋須擔心要自己親力親為嘅問題。好似我𠵱家咁，每個星期都係上嚟一、兩次，唔使煩幾好！」</fontstyle></spanclass></p><p><spanclass><fontstyle>艾菲兒開業本錢  &#13;<br> 舖租（於營業額中抽35%取替，開業後一個月才收）　?0	&#13;<br> 裝修　?15,000&#13;<br> 入貨　?50,000&#13;<br> 人工（1名）　?1,000&#13;<br> 加盟費　?10,000&#13;<br> 買貨按金　?20,000&#13;<br> 流動資金　?30,000&#13;<br> 總投資額　?126,000&#13;<br> 平均每月營業額：?50,000&#13;<br> 平均每月盈利：?15,000&#13;<br> &#13;<br> <spanclass><fontstyle>加盟艾菲兒條件  &#13;<br> 1.有管理方面的經驗和能力。&#13;<br> 2.需找專賣店（80平方呎以上）或專櫃（30平方呎以上）的地方開業。&#13;<br> 3.有相應的投資能力。&#13;<br> 4.有生意經驗及市場推廣能力。&#13;<br> 註：艾菲兒現時亦開始在香港擴充業務，加盟費全免，查詢電話：96828692&#13;<br> &#13;<br> <spanclass><fontstyle>牌照申請  &#13;<br> 因為艾菲兒係連鎖式加盟店，所以加盟商只需要得到總公司的營業授權，便可以開店經營。另外唐小姐租的舖位是在廣場內，所以亦毋須申請消防或其他牌照，因為廣場方面會為她全權負責。&#13;<br> &#13;<br> <spanclass><fontstyle>創業心得  &#13;<br> 1.創業者不妨考慮加盟形式，免卻申請牌照。&#13;<br> 2.若是初哥應找一些免加盟費或低加盟費（最好交一次便終身免交）的品牌，投資金額便會少好多。&#13;<br> 3.內地有人事關係最好，因有人提點，不用自己亂打亂撞。</fontstyle></spanclass></fontstyle></spanclass></fontstyle></spanclass></fontstyle></spanclass></p><p><b> 聯絡我們</b> &#13;<br> 面對香港經濟不景，裁員不停，失業率持續上升，香港經濟逐步轉型，人人北望。「北上創業」版訪問一些香港人在內地成功創業的例子，如閣下是其中一分子，又願意將你的經驗跟讀者分享，請聯絡我們。來信請寄將軍澳工業邨西駿盈街八號《蘋果日報》副刊「北上創業」版收或傳真：27420542。請附聯絡電話。</p></body></html>