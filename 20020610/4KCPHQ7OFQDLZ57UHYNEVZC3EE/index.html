<html><header><meta charset="utf-8"><title>連年盈利穩增<br>股路縱橫：第一電訊持得過</title></header><body><h1>連年盈利穩增<br>股路縱橫：第一電訊持得過</h1><p>上周末同「芬佬」茶敍，講到大市走向，有人話早前問過一位大師，佢話未來呢兩個月，個市會好唔掂。原來呢個「預言」，在座唔少人都聽過。呢位大師，在金融圈頗負盛名，佢話農曆5及6月呢兩個月，係今年最差嘅月份，港股會受突發事件影響，失驚無神咁大跌，至於會跌到邊一個位，天機不可洩漏喎！&#13;<br> 聽日就踏入農曆5月，大師嘅「神機妙算」靈唔靈，兩個月就知道。其實，呢輪大市已經由強轉弱，由12000回落，又去番250日線水平，呢個位「牛」完之後再落，恒指真係有機會跌到10500，咁嘅走勢好差，大市會繼續尋底，但會唔會跌到落9000，天曉得！&#13;<br> 大市在50日同250日線呢個水平，定唔定得住，真係好關鍵，若企穩之後又重上10日同20日線，則可以話調整完成，正式「吻別」250日線，後市將會大升。筆者較偏向睇好，但跌穿11000止賺?蝕。<br> &#13;<br> <spanclass>基金股值10倍PE &#13;<br> 現階段炒股唔炒市，上周五逆市而升的第一電訊（8110）有消息，可留意。第一電訊主要經銷10個牌子的手機，雖在創業板上市，但以營業額計，「晒士」最大。2001年度（12月結），營業額53.3億元，上升71%，售出430萬部手機，增95%，獲利1.63億元，升13.1%，每股盈利9.3仙。過去3年，集團共獲利3.59億元，已有條件在主板上市。&#13;<br> 今年集團再獲得7個新型號手機分銷權，首季營業額12.5億元，升21%，獲利4592萬元，升24%，每股盈利2.62仙。期內銷售100萬部手機，經營毛利9900萬元，更上升47%。估計02年度盈利可上升至2.3億元，每股盈利13.2仙。第一電訊係基金股，以保守10倍PE計，年底股價可見1.3元。&#13;<br> 第一電訊上周五收0.9元，升3仙，已回升上10日及20日線之上，暫時較大阻力在50日線0.96元水平，整固後再上，短線可挑戰3月高位1.16元。&#13;<br> 郭兆誠</spanclass></p></body></html>