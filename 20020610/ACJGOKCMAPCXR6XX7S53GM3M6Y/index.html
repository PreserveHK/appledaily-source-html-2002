<html><header><meta charset="utf-8"><title>　　單仲偕視仔女如足球員 - 李八方</title></header><body><h1>　　單仲偕視仔女如足球員 - 李八方</h1><p>嚟緊嘅星期日就係父親節，立法會議員單仲偕昨日出席防止虐待兒童會主辦嘅「助兒成長──發揮爸爸的力量」座談會時，大談做爸爸嘅心得。唔講唔知，原來單仲偕來自一個破碎家庭，老父唔係好理屋企；輪到自己做爸爸，單仲偕就加倍關心小朋友嘅需要。&#13;<br> 食住世界盃條水，單仲偕用踢足球比喻親子關係。佢話爸爸喺屋企就好似足球隊隊長，要有權威鎮壓隊員、又要以身作則，隊員先會入波；而仔女就係球隊隊員，媽媽就負責守龍門把關。&#13;<br> 不過，明光社總幹事蔡志森另有一番見解，佢話自己喺兩歲半兒子心目中嘅地位低過太太唔緊要，但就一定要高過家中印傭，所以個仔最鍾意嘅事，佢一定親身帶佢去做，等父子之間有更多獨處時間。蔡志森重話，佢另一個責任就係作為兒子嘅傳媒大使，教佢認識傳媒。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>