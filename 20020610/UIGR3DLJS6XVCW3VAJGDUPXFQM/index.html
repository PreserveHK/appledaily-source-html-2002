<html><header><meta charset="utf-8"><title>阿、德、英、西互串諗得過</title></header><body><h1>阿、德、英、西互串諗得過</h1><p>上個禮拜「英阿」及「中巴」兩場大戰，分別開出正路戰果，對博彩公司嚟講都可謂得個「做」字！今日再介紹大家世界盃決賽連贏位四大抵玩隊伍，互串四條飛最少都有近九倍分頭。</p><p>但凡戲碼吸引嘅賽事，更加會激起球迷投注意欲，上個禮拜英格蘭對阿根廷，以及巴西對中國兩場大戰，賽前各大博彩公司都預期能夠帶來一定進帳，「英阿之戰」更加刷新咗部份公司嘅單場收受投注記錄㖭。不過，呢個如意算盤睇嚟未必打得響喎，始終英格蘭擁躉多過阿根廷球迷，呢場波嘅「首個入球者」彩池，相信大部份注碼都會去咗英格蘭嘅奧雲仔同埋萬人迷碧咸身上；當碧咸射入十二碼打開場波嘅記錄，呢個有成七至十倍分頭嘅派彩，就令到部份「單位」隨時有賠突嘅可能。<br> &#13;<br> <spanclass>中巴戰有莊家爆煲 &#13;<br> 外圍莊家雖然無開呢啲「首個入球者」盤口，無咗呢個風險，但係到星期六「中巴大戰」，巴西讓兩、三球嘅上盤睇嚟亦有被煲爆之嫌，聽講就有部份外圍佬喺呢場波之後唔見咗人，你話咩原因呢？&#13;<br> 繼續噚日未完嘅話題，講到玩世界盃連贏位，博彩公司喺推出呢個彩池嘅時候，都會將兩條晉級路線嘅球隊分開，以免兩隊最後根本未能喺決賽碰頭，而令客戶覺得有取巧之嫌。<br> &#13;<br> <spanclass>4隊串4條飛有分頭 &#13;<br> 賭馬買Q我就對四串六情有獨鍾，世界盃我亦會揀四隊互串，噚日就介紹咗兩支抵玩決賽隊伍阿根廷同埋德國，再揀多兩隊我會要埋同樣有一定分頭嘅英格蘭及西班牙，每條線各兩隊，互串都係四條飛，最少嗰條都有八、九倍分頭，諗得過吖！&#13;<br> 文：華度</spanclass></spanclass></p></body></html>