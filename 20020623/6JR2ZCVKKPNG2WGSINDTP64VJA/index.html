<html><header><meta charset="utf-8"><title>煮食文化：農曆五月　食蟹季節</title></header><body><h1>煮食文化：農曆五月　食蟹季節</h1><p>農曆五月又是食蟹的好季節，這時的蟹特別靚，肉甜膏甘香，蟹種又多，無論肉蟹、膏蟹，甚至每年只食到一次的黃油蟹等等，統統已出籠，而且今年黃油蟹更加抵食，愛好蟹的絕對不能錯過。相信大部份人都食過蟹，但大家又可知道最先食蟹是誰人？想知食蟹背後一段古，即刻告知大家。&#13;<br>&#13;<br>記者：陳冰麗　攝影：周旭文、陳穎&#13;<br>菜式示範：雲陽閣川菜館廚房主管陳啟德&#13;<br>地址：尖沙嘴彌敦道132-134號美麗華商場4樓&#13;<br>電話：23750800&#13;<br>鳴謝：永利公司蔡煥庭&#13;<br>地址：尖沙嘴金巴利街18號地下&#13;<br>電話：27235883</p><p><center> <spanclass><fontstyle>蟹種類  </fontstyle></spanclass></center> </p><p><spanclass><fontstyle>黃油蟹$280-$300/斤  &#13;<br> 端午節過後黃油蟹開始當造，但造期只有個零月。黃油蟹是由膏蟹演變出來，膏蟹上岸產卵時遇地面沙太熱而令體內蟹膏溶化成油。&#13;<br> <b> 比往年平兩成</b> &#13;<br> 專營黃油蟹的蔡煥庭表示，今年黃油蟹價格較去年平，頂級每斤三百蚊以內，足足平咗兩成多，過去兩年計，今年實屬抵食的一年，蔡生話鍾意食黃油蟹，七月初就最靚。</fontstyle></spanclass></p><p><spanclass><fontstyle>青蟹$40-$88斤  &#13;<br> 青蟹生長於鹹淡水交界，貨源穩定，會因應不同季節、大小而變為多種不同名稱，是眾多蟹之中最多「變種」。成年的雄性青蟹稱為肉蟹($40-$46斤)。成年的雌性青蟹稱為膏蟹($44-$64斤)。幼年雌蟹則是奄仔蟹($40-$52斤)。換殼成長中的蟹仔稱為重皮蟹($80-$88斤)，有公乸之分，乸品質較佳，蟹厴帶黑色更好，這種蟹在未成為重皮蟹之時已肥美多膏。</fontstyle></spanclass></p><p><spanclass><fontstyle>紅蟹$38-$120斤  &#13;<br> 紅蟹又分膏蟹、肉蟹及水蟹。紅蟹中膏蟹的膏不及青蟹中的膏蟹多。紅蟹的價格範圍很大，由三十蚊至百多元一斤，視乎蟹隻大小而定。</fontstyle></spanclass></p><p><spanclass><fontstyle>藍花蟹$28-$30斤  &#13;<br> 藍花蟹的體積較細小，肉質爽，貨源不及青蟹、紅蟹多，秋冬季節會較為肥美。</fontstyle></spanclass></p><p><spanclass><fontstyle>白蟹$32-$36斤  &#13;<br> 外殼淺綠而帶有一點點暗赭星點，別名三疣梭子蟹，其優點是蟹肉豐厚而鮮味。</fontstyle></spanclass></p><p><spanclass><fontstyle>三點蟹$18-$28斤  &#13;<br> 最易辨認，殼上有三顆深褐色的圓斑點，三點蟹屬鹹水蟹，貨源不穩定。因在鹹水海域生長，所以蟹肉充滿鹹鮮味，但香味稍遜，是眾多蟹之中價錢較平的一種。</fontstyle></spanclass></p><p><spanclass><fontstyle>害蟲變美食  &#13;<br> 相傳幾千年前，蟹是一種不受歡迎的害蟲，牠不單止偷吃稻田裏穀粒，其雙螯八足更可傷人。江南一帶的居民因此都被嚇得畏如虎狼，更稱這種蟲為「夾人蟲」。&#13;<br> 一次，大禹到江南開河治水，派一壯士巴解到水陸交錯的陽澄湖區域督工。入夜因為點起火堆而引來了大堆「夾人蟲」，一場人蟲大戰就此而起，民工被夾傷無數。巴解囑民工築座土城，並在城邊掘條很深的圍沼，升起火堆，在圍沼內灌入沸水，「夾人蟲」跌入內並燙死，而燙死的「夾人蟲」渾身通紅，且發出一股引人的香味。巴解大膽地咬一口，食完一隻又一隻，民工也跟住吃。及後更被視為美食。&#13;<br> 大家為感激巴解，於是就用解字下面加個「虫」字，成為「蟹」，意即巴解征服「夾人蟲」。巴城一帶出產的陽澄湖大閘蟹，更因為巴解而名揚四方。</fontstyle></spanclass></p><p><spanclass><fontstyle>黨參啤酒蟹  &#13;<br> 帶有四川風味的黨參啤酒蟹，用料有花椒、辣椒乾，所以食落帶有微微麻辣，即使不好辣者亦可以接受到，因為加入了黨參，黨參略帶甜味有助中和麻辣味，菜式除了蟹吸引之外，精華所在芋絲，吸晒所有汁，惹味非常，不能不吃。&#13;<br> &#13;<br> <spanclass><fontstyle>材料  &#13;<br> 黨參1両&#13;<br> 肉蟹1隻&#13;<br> 葱、薑各少許&#13;<br> 啤酒1/2罐&#13;<br> 芋絲1盒&#13;<br> 花椒、辣椒乾各適量&#13;<br> 火鍋醬2湯匙</fontstyle></spanclass></fontstyle></spanclass></p><p><spanclass><fontstyle>做法  &#13;<br> 1.肉蟹劏洗淨，斬件，吸乾水分後，拍上適量生粉。燒熱少許油，放入部份葱粒爆香，隔去葱渣，放入肉蟹略泡油，取出備用。黨參浸水後，洗淨泥沙，隔水蒸約1小時至腍身，切段。薑磨茸，葱洗淨後切粒。&#13;<br> 2.爆香火煱醬，加入薑茸、少許水及上湯煮滾，放回蟹件，加入黨參及芋絲煮至滾，落少許麻油調味，將所有料盛大碗內。&#13;<br> 3.用少許油爆香葱、花椒、辣椒乾，然後將其倒入蟹內，最後倒進啤酒煲至大滾即可進食。</fontstyle></spanclass></p><p><spanclass><fontstyle>小貼士  &#13;<br> 1.斬件之蟹肉撒上少許生粉以封實刀口切位，泡油時有助保存肉汁。&#13;<br> 2.黨參先蒸腍才容易切，而且浸過水後更易出味，同時可縮減煮的時間。浸過黨參的水可加入內煮。</fontstyle></spanclass></p><p><spanclass><fontstyle>山椒凍紅蟹  &#13;<br> 以多種香料再配以辣椒仔，以粗鹽浸泡過後，取其汁浸蟹，蟹肉鮮味十足，帶有辣椒香味，但食不到辣味，鹹酸味道，好醒胃，夏天至啱食。&#13;<br> &#13;<br> <spanclass><fontstyle>材料  &#13;<br> 紅花蟹1隻&#13;<br> 辣椒仔2両&#13;<br> 粗鹽1/2茶匙&#13;<br> 花椒1/2茶匙&#13;<br> 小茴1茶匙&#13;<br> 白酒1茶匙&#13;<br> 水少許&#13;<br> 酒糟1湯匙</fontstyle></spanclass></fontstyle></spanclass></p><p><spanclass><fontstyle>做法  &#13;<br> 1.辣椒仔用濕布抹乾淨，除去蒂，加入鹽、花椒、小茴、白酒及少許水拌勻，放入密封器皿內約7-10分鐘，取其汁液，加入1湯匙酒糟或香糟露攪勻成泡椒汁。&#13;<br> 2.花蟹洗淨，將其反轉蒸約15分鐘至熟，攤凍後，放入泡椒汁內浸約一晚至入味即可食用。&#13;<br> &#13;<br> <spanclass><fontstyle>小貼士  &#13;<br> 1.做泡椒之器皿不可有油，否則會發霉。&#13;<br> 2.將蟹反轉蒸是以防牠掙扎。&#13;<br> 3.不大嗜辣的，可減少辣椒仔或花椒份量，同時辣椒仔不要弄穿。&#13;<br> 4.泡椒汁必須浸過蟹面才能入味。</fontstyle></spanclass></fontstyle></spanclass></p></body></html>