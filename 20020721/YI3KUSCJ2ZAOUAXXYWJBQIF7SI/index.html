<html><header><meta charset="utf-8"><title>夏日球驗客：阿加斯幫仔剃雞冠頭</title></header><body><h1>夏日球驗客：阿加斯幫仔剃雞冠頭</h1><p>阿加斯無疑係位好出色嘅運動員，但係講到做老竇，似乎重差啲。&#13;<br> 話說只得九個月大嘅小阿加斯，一直都係由阿媽嘉芙幫佢剪頭髮；點知有日嘉芙出咗街，阿加斯見悶悶地，咪幫小阿加斯剪髮囉。但係阿加斯佢又懶醒，唔用鉸剪而用電剃刀，重愈剃愈過癮，卒之幫小阿加斯剃咗個雞冠頭出嚟。&#13;<br> 嘉芙返到屋企見到小阿加斯個頭搞成咁，當堂眼都突埋，省咗阿加斯一餐之後，重立即幫小阿加斯剃光頭。&#13;<br> 記得「萬人迷」碧咸早排講過，唔會幫佢個仔布魯克林剪啲標奇立異嘅髮型，費事俾人講閒話；阿加斯年紀雖然比碧咸大，但係夠膽死將個仔搞到鬼五馬六，似乎唔係太過成熟；咁樣睇嚟，佢喺做老竇呢方面應該向碧咸學習吓。<br> &#13;<br> <spanclass>富咸必勝客拆檔互踩 &#13;<br> 啱啱搵到網上博彩公司betfair.com贊助嘅富咸，同必勝客（PizzaHut）合作咗一年就玩完，有傳話因為必勝客唔滿意富咸成績差，所以唔續約；但另一版本就話係富咸嫌必勝客個標誌唔夠嚴肅喎。其實今次緣盡唔等於冇下次，使乜互相數臭對方呀。</spanclass></p><p><spanclass>陳慧琳新歌唱球星 &#13;<br> ○二年世界盃雖然完咗，但香港嘅足球熱潮似乎重未有減退。好似陳慧琳有首歌叫《想再見到你》，裏面啲歌詞提到費格遜、侯利亞、龍格保、荷杜同埋魯爾，反映咗港人對足球係幾咁狂熱。啲歐洲波喺下個月就陸續開返，港人到時又有排忙啦！<br> &#13;<br> <spanclass>國米為尼斯達留13號 &#13;<br> 國際米蘭雖然早排向拉素斟尼斯達失敗，但佢哋對呢位意大利國腳後衞念念不忘。事關國米喺日前公布咗○二/○三球季球員嘅號碼，「13」號球衣重未有人着。係人都知尼斯達喺拉素同意大利國家隊都着開「13」號，睇嚟，國米重好堅決想邀尼斯達過檔。</spanclass></spanclass></p></body></html>