<html><header><meta charset="utf-8"><title>　　柏楊做唔到模範老公 - 李八方</title></header><body><h1>　　柏楊做唔到模範老公 - 李八方</h1><p>六、七十年代曾經因為大力水手漫畫，喺台灣綠島坐咗差不多十年政治監嘅著名作家柏楊，繼《醜陋的中國人》之後又有新作，噚日重喺書展透過新書《中國人，活得好沒有尊嚴！》大談婚姻同家庭嘅人權。&#13;<br> 八十二歲嘅柏楊，前年喺台灣搞咗張「人權版婚姻證書」，列出婚姻嘅八大戒條，夫妻喺山盟海誓之餘，喺屋企完全平等，重要同小朋友一齊成長。八方即時問吓坐喺台下嘅柏楊第四任太太張香華：柏楊係咪做得到呢？&#13;<br> 點知喺文學界一樣咁出名嘅張香華一啲都唔畀面，話佢好多都做唔到啦！佢重埋怨話，有一次柏楊對囡囡講，媽媽一毫子都冇賺過，令佢當時覺得喺囡囡面前好丟臉，之後嚴正警告柏楊唔可以再咁講！&#13;<br> 聽見太座咁勞氣，柏楊即刻出動真情呵番，佢話自己比太太大二十年，七八年佢坐完監，負上政治囚犯嘅惡名，但係太太都肯喺七九年下嫁佢，令佢到𠵱家都好感動！咁多年老夫老妻重咁溫馨，唔怪得柏楊嘅人權婚姻喺台灣咁多人追捧啦！&#13;<br> ﹙圖﹚柏楊夫婦十分恩愛。&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>