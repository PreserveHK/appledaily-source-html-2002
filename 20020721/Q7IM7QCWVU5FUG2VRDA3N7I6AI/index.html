<html><header><meta charset="utf-8"><title>股市身歷聲：正中狂瀉古仔未完</title></header><body><h1>股市身歷聲：正中狂瀉古仔未完</h1><p>上個禮拜港美股市散晒，令到好多本地投資者都喺中銀（2388）認股上放軟晒手腳，唔肯向卜架行借錢落飛，早前話會大手落飛班大陸客，亦不了了之，所以做唔到預期嘅效果一啲都唔出奇。其實伏勝認為隻中銀唔係咁正，一來客戶過份集中喺本地，二來手頭上嘅壞帳到底有幾多實在好難估計，要咗貨嗰班芬佬，為保險計未必肯長揸，可能好快就沽番出嚟。就算買咗貨嗰班大孖沙，相信都係同你玩50公尺短跑，睇吓到時邊個走貨走得快，就有餐晏仔。<br> &#13;<br> <spanclass>貪平可能得不償失 &#13;<br> 除咗中銀認購反應麻麻地之外，就連原本重可以炒下上落市嘅三四線股仔，喺部份股票行收縮信貸下，開始收晒油門，好多股仔即刻瓜到直，就好似隻正中藥業（327）咁，上個禮拜頭原本重係企喺三毫子附近橫行，但到禮拜五收市時，已經跌到得番五仙三，唔見咗8成有多。</spanclass></p><p>今次隻股仔急跌，聽聞係有好幾間證券行同時斬倉，最神奇嘅就係急跌前突然有好多人打嚟話呢隻股用0.225元批4000萬股出嚟，話要砌高個價，因為係明益自己友，話明兩個禮拜內唔准沽貨，喺咁嘅市況，伏勝梗係無本事亦無興趣要啦。&#13;<br> 事後聽番班卜架講，原來呢一次批股完全係有心搵人笨，事關今次大戶被斬倉，主要因為揸到成手貨被迫倉，大戶明知搞唔掂，就諗住走得幾多得幾多，周圍同人講只係批4000萬貨出街（但聽講要出嘅貨就遠遠唔止呢個數目），結果到間卜架行星期五下晝開市唔見有錢到，見買盤就掟，個價好快咁就畀人隊到落去5仙。據聞呢單嘢重未完，有卜架話個價分分鐘重要散多一劑，叫大家千祈唔好貪平。&#13;<br> 伏勝</p></body></html>