<html><header><meta charset="utf-8"><title>球驗客手記：自由身投英超幾時都得</title></header><body><h1>球驗客手記：自由身投英超幾時都得</h1><p>米杜士堡近日簽咗件澳洲後衞域馬本來係件普通嘅事，之不過唔係話過上個月三十一日係英超聯球員轉會限期嘅咩？米記豈不是做咗件戇居事？&#13;<br> 咁又唔係噃，原來無論幾時，英超球會都可以簽啲冇合約喺身嘅自由身球員。&#13;<br> 呢條例諗諗下真係唔錯，事關一方面球會可以各取所需，而一啲冇嘢撈嘅球員都可以搵份工，解決一下失業問題，而且重有番啲人情味㖭！&#13;<br> 所以我求大俠相信，連新西蘭球會都唔要嘅肥仔嘜加斯居尼，同埋失緊業嘅前法國國腳真路拿，亦隨時可以再次喺英超踢波，咁都咪話唔令各位球迷感到突然。<br> &#13;<br> <spanclass>雲格責英足總小心眼 &#13;<br> 英格蘭上周六友賽葡萄牙前，英足總將隊中嘅兩位阿仙奴軍醫開除，原因係其他英超領隊投訴佢哋有可能特別「關照」阿仙奴球員，重話唔定將其他球會球員嘅傷勢話畀阿仙奴知，而一般相信費爵爺係呢次投訴嘅主角。雲格為呢件事火都嚟埋，佢話醫生只會立心醫人，叫足總唔應該咁小心眼。</spanclass></p><p><spanclass>巴塞債台高築重斟碧咸 &#13;<br> 巴塞隆拿最新嘅負債高達一億二千萬鎊，消息指未來兩年佢哋都咪使旨意大手筆買人，但係好笑在前教練費拿透露，會方原來曾經好認真咁先後去游說碧咸、傑斯同基維爾加盟，結果全吃閉門羹。話時話，我求驗客慶幸巴塞買唔到呢批球星，否則債務肯定唔止呢個數。<br> &#13;<br> <spanclass>查柏東尼卸責畀前輩 &#13;<br> 意大利嘅防守足球一直畀人嘅印象都係悶蛋啲，但係估唔到連佢哋嘅國家隊教練查柏東尼都係咁話，佢重話已經唔係今日嘅事，而係二十年前由當時嘅國家隊教練比亞索定咗格局嘅，即係話唔關佢事。意甲周六開波嘞，好不幸直播時間唔係同英超聯、西甲聯撞到應，就係叠叠哋，球迷自己諗諗睇邊個台啦。</spanclass></spanclass></p></body></html>