<html><header><meta charset="utf-8"><title>願望進軍荷李活</title></header><body><h1>願望進軍荷李活</h1><p>現年二十五歲的趙薇，自幼便與父母及胞兄感情很好，不過最近所遇到的不快事，她卻未有跟家人傾訴。趙薇解釋說：「我好錫屋企人，有開心嘅事，我會同佢哋分享，但唔開心嘅事就盡量少提，我怕佢哋會擔心，因為父母年紀已經好大啦！好似呢件事，我都同佢哋講話『冇嘢！冇嘢！』唔想佢哋承受埋我啲工作壓力。&#13;<br> 「其實我要多謝父母一直畀我好大嘅自由空間，管教唔算好嚴，所以我從來唔會感受到任何來自家庭嘅壓力，可能因為我可以喺一個健康、幸福家庭成長，先至培養出樂觀、和平嘅性格。我喺娛樂圈咁多年，最怕有是非，從來唔會同人爭。」<br> &#13;<br> <spanclass>分裂人格演戲 &#13;<br> 在北京電影學院畢業的趙薇，對演戲很有熱誠，但她從未想過自己能夠紅遍東南亞，趙薇說：「可以有今日嘅成就，我覺得自己好幸運，以前只喺內地發展，唔會有明星嘅感覺，因為內地藝人同香港藝人感覺好唔同，喺內地做藝人，就算點紅，喺條街上面行，人哋都當你係一個普通人，但香港就唔同，啲人目光會奇怪啲，總之會令你覺得自己係一位明星，所以平時唔鍾意化妝嘅我，喺香港出街，係咁意都要化少少妝。」&#13;<br> 趙薇選擇以演戲為終身職業，目前她最希望演繹的角色，原來是精神有問題的人。趙薇笑說：「我認為基本上每個人嘅潛意識，都應該有啲精神分裂，演呢類角色我覺得幾有挑戰性，平時我都好鍾意研究心理學，我哋做演員嘅，投入一個角色嗰陣，要分裂另一個性格出嚟，其實都幾有難度。」</spanclass></p><p><spanclass>《少》片美國發行 &#13;<br> 每一位亞洲演員都渴望揚名荷李活，趙薇亦不例外，她主演的《少林足球》，今年四月將會在全美國發行，而亞洲哥倫比亞投資的《夕陽天使》，稍後亦會排期在美國上映。&#13;<br> 「要進軍荷李活市場，唔一定要拍講英文嘅西片，當然我都好希望遲吓喺美國上映嘅兩部片，可以令我打開國際知名度，如果唔係，我都會隨遇而安。」<br> &#13;<br> <spanclass>後記 &#13;<br> 訪問趙薇前，《天下無雙》的宣傳大員已再三叮囑，希望不要提到趙薇穿日本軍旗服及淋糞事件，擔心她會感到難堪。不過，在整個訪問過程中，趙薇對所有提問都未有刻意迴避，只是問到她在遇襲後哭過多少遍時，筆者見她已忍不住眼泛淚光，身旁監視着的宣傳人員也緊張起來。畢竟傷口不小，看來趙薇要完全康復，仍尚待時間治療。&#13;<br> 撰文：陳月媚　攝影：仇志德、馬啟然</spanclass></spanclass></p></body></html>