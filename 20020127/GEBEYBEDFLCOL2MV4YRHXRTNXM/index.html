<html><header><meta charset="utf-8"><title>　　國泰送機票除笨有精 - 李八方</title></header><body><h1>　　國泰送機票除笨有精 - 李八方</h1><p>前日國泰宣布送出萬張機票畀本港市民在海外的親友，希望拋磚引玉，令外地旅客覺得有着數，來港消費多啲。雖然話成本以千萬元計，但八方計落，呢個宣傳令國泰個名不但遍及全港，更去到全球四大洲，一啲都唔算貴，簡直超值！&#13;<br> 這次大抽獎國泰員工亦有權參加，國泰方面就話因為員工一向為公司付出很多，呢次有着數一於預埋佢哋，不過就保證會有核數師在場監察，絕對唔會偏私。國泰就講到全公司上下好齊心，但八方就發現一個漏洞：當日台上幫手宣傳的三位機師，兩男一女都是清一色華裔，佔公司好大比重的鬼佬機師影都冇隻。&#13;<br> 當記者好多餘咁問係咪代表管理層同外籍機師關係仍然緊張，陳南祿同身後班宣傳大員反應一絕，不約而同「哈」一聲失笑。收到，心照。不過陳南祿都例牌解釋，話因為活動用中文進行較適合，所以冇搵外籍機師。其實活動重有何禮泰同唐寶麟等外籍人士，好多時都要司儀Nicam廣播。但聽古唔好駁古，只要到時班外籍機師唔好又罷駛，等外國旅客都知道「國泰工潮」的大名就算數。&#13;<br> （圖）到地鐵站領取表格的簡小姐認為，送機票係做宣傳，會刺激吓經濟。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>