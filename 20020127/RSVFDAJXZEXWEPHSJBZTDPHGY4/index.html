<html><header><meta charset="utf-8"><title>紅衫仔周紀：銀行收遮累及股仔</title></header><body><h1>紅衫仔周紀：銀行收遮累及股仔</h1><p>對於喺中環股票行返工嘅行家同埋韋衡嚟講，上個禮拜三確係一個悲喜交集嘅日子，可喜嘅係港府班高官終於首肯將「取消最低佣金制」推遲到明年4月實施，令到面臨失業嘅行家暫時有番啲安樂日子過吓，但可悲嘅就係傳出英傑證券老闆失蹤嘅壞消息，搞到班散戶個個杯弓蛇影。&#13;<br> 今次政府咁順攤肯無條件延遲實施呢條「惡法」，聽講都係嗰朝早班高官突然聽到英傑證券出事，為咗要安撫人心，以及唔想班經紀上街遊行搞事，即刻喺嗰日下晝約見證券界4大組織嘅掌門人，公布新安排，所以今次能成功將條「惡法」延遲實施，都可以話係英傑單嘢催化而成。<br> &#13;<br> <spanclass>英傑出事牽連甚廣 &#13;<br> 喺英傑出咗事之後，銀行見勢色唔對，即刻使出其「看家本領」，一招「落雨收遮」令到班大戶無銀両買貨下，有經紀行即刻開始進行斬倉。&#13;<br> 星期四嗰日就有好多隻股仔出現急跌嘅現象，其中一隻惠陽控股（231）就更加急跌咗七成幾，最後班管理層要求將隻股份停埋牌。&#13;<br> 惠陽控股股價今次急跌，班行家話今次完全係因為有人睇啱咗呢隻殼，原本打算坐低慢慢傾，不過聽講有人將啲股份按咗畀銀行，而另有人預計銀行對證券行收遮，見今次機不可失，就喺市場上狂掟隻股，希望可以造低個價迫銀行斬倉，然後一手喺個市場攞晒批貨。&#13;<br> 雖然班買家估唔到未吸夠貨就停咗牌，但由於隻股個價已經跌咗超過七成，如果隻股復牌，班賓卡為保住自己仍然會繼續掟貨，最後結果都係一樣。不過究竟班新買家有乜打算，相信至係班原有股東最關心事。</spanclass></p></body></html>