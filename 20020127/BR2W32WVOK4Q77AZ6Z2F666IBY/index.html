<html><header><meta charset="utf-8"><title>15萬月租賣精品</title></header><body><h1>15萬月租賣精品</h1><p>經紀李果然有料到，一個月前爆料有翻版狗入侵元宵檔口，點知元宵都未到，街邊檔口已經賣緊15蚊隻有交易，搞到潮流特區賣百幾蚊隻正版舖鬼咁頭痕，發晦氣不如齊齊賣翻版。&#13;<br>佢再講單好料：「月餅場生意認真麻麻，唔少舖一日至多做兩三張單，過年後起碼有十間舖執笠。」行過數一數都有六間舖門口貼住頂手廣告，暗盤轉手都唔知有幾多！最誇張好多竟然免頂手費，只希望有人接咗間舖做，唔使毀約賠錢畀業主。「以前環境點差都要收番幾千至幾萬頂手費，填番裝修條數，𠵱家免頂手即係送裝修畀你做生意，咁急甩手可想而知有人蝕到暈。」經紀李又話：「但早排旺角火車站、弼街出口有間舖以15萬租出，租客唔係食肆亦唔係手電舖，只不過係由先達搬嚟嘅精品玩具店，行內都打個突，賣玩具都咁掂？每日起碼要成萬銀生意先夠交數喎。」巿道好難捉，最緊要怪雞就容易跑出，經紀李咁樣總結。	&#13;<br>&#13;<br>主持人：大食Jack　&#13;<br>八卦熱報：<ahref>tai_sick_jack@yahoo.com.hk</ahref></p></body></html>