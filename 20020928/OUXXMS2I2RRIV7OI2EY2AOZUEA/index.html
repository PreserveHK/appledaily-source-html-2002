<html><header><meta charset="utf-8"><title>你做初一佢做廿三 - 陳也</title></header><body><h1>你做初一佢做廿三 - 陳也</h1><p>廿三條出爐，官方派定心丸，叫大眾放心，因為基本法廿三條夠晒針對性，很少機會執行，市民很難會被釘上，除非閣下有自唔在惹屎上身，才另當別論。&#13;<br> 可能我喜歡女強人搽到對眼像藍泡泡，所以百分百天真爛漫相信保安局長的保證。照我估計，如果你是下列人士，更應當大安旨意，不愁廿三條的七宗罪會空降到你頭上來。&#13;<br> 陳大文。陳先生是人辦，名字經常出現在廣告中，廉記與商業犯罪科甚至重案組都拉過陳大文九萬幾次了，他哪能分身出去干犯廿三條呢？有晒充份不在場證據的陳大文，識飛的話早就逃獄了，唔得閒顛覆分裂祖國。&#13;<br> 金毛強。姓金又叫毛強，叫人深表同情，慶幸不是金毛強老竇個仔。金毛強生壞命改壞名，一世注定做二五，冇發圍機會。金毛強替人頂包就叻，試問邊會識得煽動叛亂。以sedition罪入金毛強數，是廿三條的大笑話，保安局長雖然鍾意笑，但肯定不會鬧廿三條笑話。&#13;<br> 基於保安原因，必要時我會考慮改名做陳大文。我頗擔憂同版的林振強，我建議他在危急關頭時改名做金毛強，應該可以頂得住殺入屋搜查的警司一陣。至於本報老闆肥佬黎，他改甚麼名字都冇用，如果唔嫌棄，暫時借尊子個名你使住先，又點話。</p></body></html>