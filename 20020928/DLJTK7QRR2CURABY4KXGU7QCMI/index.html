<html><header><meta charset="utf-8"><title>股壇瀏覽器：經濟差樓市難復甦</title></header><body><h1>股壇瀏覽器：經濟差樓市難復甦</h1><p>一如所料，地產股升勢純屬平倉盤帶動，噚日先升後回累港股升幅收窄，恒指收報9294，升23點，成交縮減至58.73億元。即月期指結算價9294，10月期指則收9220，低水74點，成交合約18170張，似乎大戶對10月市況看法仍然偏淡。&#13;<br> 阿虎唔相信樓市因為政府干預而轉勢，最大原因係經濟前景仍差。美國公布的第二季經濟增長雖上調，但噚日本港公布出口數據開始放緩，加上本地消費信心疲弱，這是地產市場積弱難振的關鍵。&#13;<br> 當然，地產股除了靠整體市況好轉推動外，本身的經營表現也很重要，以前日公布業績的新地（016）為例，經營表現相當出色，單睇新地在租金收入方面能保持在前年水平，優於其他收租股收入大跌，難怪高盛要將新地評級調高至「優於大市」。<br> &#13;<br> <spanclass>新奧靜極思動 &#13;<br> 歐亞（932）繼續插水，民企氣氛十分差。不過黑客話，經過一輪平靜後，新奧燃氣（2688）幕後炒家又想再砌高隻股。去年6月出力推介此股的歐資大行，早排帶埋新奧管理層去見芬佬，強調公司盈利質素冇惡化，管理層又一向交足功課，所以請大家睇吓佢。到底呢支笛有冇人聽？阿虎相信要等市場氣氛好轉，芬佬先會諗佢。新奧噚日下跌2仙，收報1.52元，成交額821萬元。新奧現價已係15個月低位，跌至呢個水平，其實可以考慮吓。&#13;<br> 噚日升幅最大的股份係奧瑪仕（959），大家也許對此股不太認識，其前身便是出現財困的佳信，經重組後上月底復牌，但股價變化不大，前日曾跌至1.5仙，噚日升60%，收報2.4仙，成交額僅1.9萬元，似維持秩序居多。&#13;<br> 阿　虎</spanclass></p></body></html>