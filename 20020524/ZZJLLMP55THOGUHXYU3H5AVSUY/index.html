<html><header><meta charset="utf-8"><title>優質的士再出招著制服有獎金靠衛星</title></header><body><h1>優質的士再出招著制服有獎金靠衛星</h1><p>收據通、燈箱廣告、申請減車費……大半年來，的士業為了逆市求生，可謂法寶出盡，可惜成效和收益都未有顯著改善。最近業界又有新招出籠，有車行推出優質的士服務，重塑的士司機的專業形象，以穿着制服、以禮待客及高科技衞星導航系統作招徠，成效還是未知數，不過今時今日有人肯投資過億元在的士業上，總算是黑暗中的一線曙光。&#13;<br>記者：周麗懿&#13;<br>攝影：陳智良</p><p><spanclass><fontstyle>長線投資重塑形象  &#13;<br> 推出今次優質的士的豪華車行，由四間車行的老闆合作組成，其中董事總經理王仲強表示，推出優質的士車隊的概念，是基於香港的士司機普遍給人印象服務差，和其他亞洲國家如新加坡、日本、韓國等相比仍相差好遠，所以在搞車隊的同時，亦自行開設優質管理公司及電召台服務。「我哋已經買了100架連的士牌的新車，投資額約為3億元，至於衞星導航系統，就投資約100萬。我哋自己搞埋電召台，利用衞星導航系統，調配最就近嘅的士去接載乘客。呢個投資我哋大概會睇4、5年，會長線發展，唔存在炒賣的士牌嘅情況。」而形象和服務方面，司機均一律要穿着制服，對乘客有禮貌，要找足車費，安裝衞星導航系統等等。</fontstyle></spanclass></p><p><spanclass><fontstyle>非僱傭關係福利畀到足  &#13;<br> 新制下，車行和司機的關係仍然是租賃形式，但有別於以往的「個體戶」，司機可獲發不同的獎金，例如每月休息少過兩日的，會有$600獎金，而工作一年沒發生過交通意外的，亦可獲$1,000獎金，一年最多可獲得$10,000獎金。而福利方面，車行會提供醫療保險、免費法律及稅務顧問，這些都對應徵者特別吸引。至於車租方面，日更車租$370，夜更$350，雖然比起市價平均每日貴$10至$20，但就早前的招聘會所見，仍然無礙的士司機的加入，一個上午已經吸引了四、五十名司機登記。</fontstyle></spanclass></p><p><spanclass><fontstyle>優質的士多面睇  &#13;<br> <spanclass><fontstyle>衞星導航夠安全  &#13;<br> 衞星導航系統，方便司機清楚路面情況，加上系統可追蹤司機的所在位置，夜歸少女亦可放心。</fontstyle></spanclass></fontstyle></spanclass></p><p><spanclass><fontstyle>制服嘜頭易辨認  &#13;<br> 的士司機要穿着制服和打呔開工，而的士外亦會印有優質的士車隊標誌，方便乘客辨認。</fontstyle></spanclass></p><p><spanclass><fontstyle>訓練提高服務水平  &#13;<br> 車行會對司機提供訓練，令他們熟知車行各項新規定，全面提高服務水平。</fontstyle></spanclass></p><p><spanclass><fontstyle>的士業近半年自救奇招  &#13;<br> <spanclass><fontstyle>收據通成效一般　  &#13;<br> 去年十月登場的「收據通」，乘客可以拿回收據，以獲取一些指定商戶的優惠，希望可吸引乘客多搭的士，並且刺激消費市道，可惜推出後，因宣傳及政府政策未能配合，不少乘客都不知道有這些優惠。今年五月份再推出第二代「收據通」，增加逾八十間商舖和食肆的優惠，包括購物折扣、抽獎及現金回贈，希望可同時刺激的士生意及帶旺飲食業。</fontstyle></spanclass></fontstyle></spanclass></p><p><spanclass><fontstyle>燈箱廣告收入少　  &#13;<br> 去年十一月份，有燈箱廣告公司計劃投資千多萬，在的士頂裝上廣告燈箱，的士車主每月可獲得七百多元的津貼，而每更的士司機每月亦可多收三百多元，估計未來兩年內會有二千五百多部的士安裝這類廣告燈箱。不過燈箱會消耗燃料，對司機來說，此舉只是杯水車薪，實際幫助不大。</fontstyle></spanclass></p><p><spanclass><fontstyle>減價一成難實行  &#13;<br> 去年年尾，有的士團體提出減價一成救市，冀能增加乘客搭的士的意欲，不過由於業內多個團體意見分歧，部份司機也擔心減價後，未能增加乘客之餘，收入會因而減少，而且要通過減價，需要多個部門審批才可通過，所以減價這一招相信都難以實行。</fontstyle></spanclass></p><p><spanclass><fontstyle>的士大哥心聲  &#13;<br> 第一天進行的招聘會，已經有83名的士司機加入，最終目標為400名。當日到場登記的人，部份揸了十幾二十年的士，也有些只揸了1年左右，大部份人都認為福利最為吸引。</fontstyle></spanclass></p><p><spanclass><fontstyle>胡先生：跨區唔怕揸  &#13;<br> <b> 揸的士年資：3年</b> &#13;<br> 揸開香港島的士胡先生，覺得車行是大集團經營，設備較先進，他說：「頭先佢哋（車行）都有介紹啲機點用，好似衞星導航、電召台等等，有無信心用衞星導航？佢哋遲啲有中文版本，應該都無問題嘅，而且就算第時揸去九龍，或者無咁熟路嘅地方，都會夠膽。」</fontstyle></spanclass></p><p><spanclass><fontstyle>李先生：樣樣兼顧到  &#13;<br> <b> 揸的士年資：14年</b> &#13;<br> 和胡先生結伴來登記的李先生，揸的士的資歷就比較耐，可謂看盡的士行業興衰，他說：「𠵱家生意梗係唔好，比以前差好遠，有時日更都係淨執一、二百蚊，逢有長假期，或者暑假，就更加慘淡。」至於對這類優質的士，他就覺得有衞星導航，又有福利制度對他最吸引，「好似樣樣都兼顧到！」</fontstyle></spanclass></p><p><spanclass><fontstyle>譚先生：對司機有保障  &#13;<br> <b> 揸的士年資：20年</b> 　&#13;<br> 看過車行的章程後，譚先生認為車行的福利、獎金和醫療保險等，對司機有保障，至於要穿着制服，他說：「無問題，可以接受，畀乘客嘅印象都會整潔啲、專業啲！而衞星導航可以提示到路面情況同埋交通消息。」</fontstyle></spanclass></p><p><spanclass><fontstyle>許先生：福利最吸引  &#13;<br> <b> 揸的士年資：1年</b> &#13;<br> 揸埋開工車來登記的許先生說，雖然要着制服開工，不過都不會太抗拒；衞星導航系統可幫助知悉路面和行車路線，去較遠的地方都不成問題，當然最吸引的就是福利制度。</fontstyle></spanclass></p><p><spanclass><fontstyle>同行：坐Benz睇電視  &#13;<br> 對於有車行快將推出優質的士計劃，其他同行如金威車行負責人陳松奎表示，這個計劃對改善的士司機收益有限，暫時仍未知此計劃能否真正挽救的士行業的劣勢。「此計劃對的士行業多少有幫助，令人覺得的士司機有禮貌啲、整齊啲，尤其揸夜更的士司機多遇到箍頸劫案，衞星導航系統會令司機間多個照應。我都會考慮推出同類計劃，𠵱家同幾間車行傾緊，研究可行性及經營成本。其實啲同行都覺得的士可以變得更豪華，例如改用Benz或車廂內安裝電視，方便乘客可以喺車上睇新聞，令乘客坐得更舒服。」&#13;<br> &#13;<br> <spanclass><fontstyle>反對聲音：呃人嘅！  &#13;<br> 有十幾年揸夜更的士經驗的呂先生認為，這個優質的士計劃只是治標不治本。「我覺得呢個計劃呃人嘅，呢間車行嘅車租比坊間每日貴成$30，即使有獎金都補唔番，佢哋又可以話有人投訴你，連獎金都未必咁易攞。雖然計劃可以改善形象，咪淨係得一頭半個月有效囉，啲客貪新鮮咪試吓囉，但啲客都唔會專誠揀的士搭，見車就截㗎啦！人人都知呢行艱難，問題根本係成個經濟唔好，少咗人搭的士，車行又一路托高啲牌照價錢，無論點搞都無用，𠵱家參加優質的士計劃的司機都只不過抱住博一鋪心態。」</fontstyle></spanclass></fontstyle></spanclass></p></body></html>