<html><header><meta charset="utf-8"><title>　　淫賤友玩謝曾主席 - 李八方</title></header><body><h1>　　淫賤友玩謝曾主席 - 李八方</h1><p>中大嘅出位迎新營搞到滿城風雨，好彩備受指摘嘅搞手好快企出嚟道歉。噚日民建聯主席曾鈺成亦講起呢單新聞，希望盡快告一段落。&#13;<br> 曾主席對班學生都好同情，因為佢回想三十幾年前自己喺港大，一樣俾人玩殘，「要論意淫、離譜，我哋嗰時都差不多咁犀利，我都係受害者！」&#13;<br> 不過，對於自己到底點樣被玩，曾主席死都唔肯透露，只係話類似陳坤耀前日講嘅「要去女生宿舍偷內衣褲」。乜話？堂堂一黨之首、行會成員偷……曾主席即刻好緊張咁更正：「我係偷第啲正經嘢！」曾主席雖然口口聲聲話自己係受害者被玩，但表情睇得出，佢諗起當年學生歲月仍然好懷念。&#13;<br> 佢更加話啲學生一時玩得癲啲，日後都未必唔讀書成材，好似佢哋當年迎新營好多玩到離晒譜同學，𠵱家一樣名成利就，成為社會棟樑。至於係邊啲人，曾主席亦好有口德唔講。八方所知，周梁、馬丁同黃宏發等人，都係曾主席同時期的港大校友，大家可以估下邊個玩得最癲？&#13;<br> &#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>