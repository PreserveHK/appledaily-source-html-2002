<html><header><meta charset="utf-8"><title>馮仁昭四圍超：楊紫瓊HighHigh俾西人舔鼻</title></header><body><h1>馮仁昭四圍超：楊紫瓊HighHigh俾西人舔鼻</h1><p>楊紫瓊監製同主演嗰部《天脈傳奇》口碑雖然麻麻，但喺香港依然有成千萬票房收入，又難怪佢飲得杯落。前晚《天》片喺尖沙嘴香格里拉酒店舉行嘅慶功宴度，楊紫瓊好似新娘咁逐圍敬酒，大大話話飲咗成十支紅酒，重high到同個外國人玩「伸脷掂鼻」。<br> &#13;<br> <spanclass>《天》片感覺好差 &#13;<br> 其實嗰個外國人係StarTV高層，佢同楊紫瓊飲到highhigh哋，話要示範用條脷掂自己個鼻，點知佢哋兩個人坐得太埋，個外國人一伸脷咪掂到楊紫瓊個鼻囉！楊紫瓊男友鍾再思見到呢個場面時唔知佢會點諗呢？&#13;<br> 最近有人批評《天》片抄襲《臥虎藏龍》，而且故事老套，對於呢啲批評，楊紫瓊話完全冇打擊佢嘅信心：「拍戲最緊要熱誠，《臥》片係武俠片，《天》片係現代化中國片，兩者都唔同，我承認《天》片唔完美，應該話感覺好差，因為如果話完美嘅話，第時就唔會進步。」<br> &#13;<br> <spanclass>四哥爆霆鋒帶女友旅行 &#13;<br> 噚日馬季開鑼，四哥（謝賢）隻馬「遊戲人生」都有出賽，但係就跑輸咗。對於拉姑喺雜誌訪問暗示霆鋒𠵱家有拍拖，四哥話：「梗係有啦，後生仔點可以唔拍拖！」四哥話霆鋒會喺禮拜四（五日）返港，之後可能會去外地旅行，佢話：「可能去有golf打嘅地方啦，或者帶幾個女朋友去㖭，話時話，我都要帶多幾個女朋友去。」再問佢霆鋒喺報紙寫嗰七封信，睇咗感唔感動？四哥就話：「感動，重喊咗幾場㖭呀。」</spanclass></spanclass></p><p><spanclass>大美人幫老公栽小花 &#13;<br> 𠵱家已經嫁咗人上岸嘅大美人，外界望落佢好似好幸福，老公又有米，其實有苦自己知。雖然佢老公係有番咁上下身家，生活一定無憂，但係佢老公爛滾到飛起，最慘佢重要將出面嗰啲小花，安排住喺自己屋企附近，方便老公得閒去淋吓花，做老婆嘅，唔谷氣就假。<br> &#13;<br> <spanclass>純情富豪拾草當寶 &#13;<br> 有個超級富豪都幾好笑，佢識咗個選美姐仔之後，重好似執到寶咁，但就俾上流社會啲人喺佢背後笑佢純情。因為識咗件草就當寶，而且呢位姐仔未俾超級富豪睇中之前，一路都係喺某酒店度搵食，後來有個老細介紹佢兩個認識，先至有得發展。不過超級富豪係有名望嘅家族，所以佢點玩都唔想同老婆搞離婚，所以姐仔一直入宮無望。<br> &#13;<br> <spanclass>張耀榮兩太座送女出閣 &#13;<br> 演唱會之父張耀榮噚日嫁女，佢位千金張麗芳嫁畀鞋王亞太企業主席鄧劍群嘅二公子鄧偉業，噚日喺紅棉道註冊結婚，夜晚就喺灣仔會展擺酒，筵開百五席，花咗七位數字，全由男家支付。噚晚飲宴，賭王同四姨太梁安琪以及梅艷芳都有到。&#13;<br> 不過噚日除咗一對佳人吸引人注意之外，最難得莫過於張耀榮同時帶兩位太座一齊出現，佢兩位太太一人一邊夾住張生咁企，而出閣女兒係二姨太所出。&#13;<br> 當記者問到張生同二姨太會唔會唔捨得個女時，大太太望住二姨太話：「佢講國語㗎。」二姨太不甘示弱咁講：「我嚟咗香港九年喇，我識聽㗎，我又開心又唔捨得囉。」後來新娘被問到大媽都嚟係咪好開心，佢就話：「我哋一家好融洽㗎。」</spanclass></spanclass></spanclass></p><p><spanclass>吳建豪獅城Fans落本接機 &#13;<br> 台灣組合F4成員吳建豪嚟香港宣傳之後，再去廣州出席頒獎禮，而佢噚日就去咗新加坡出席當地嘅金曲獎頒獎禮，估唔到F4嘅魅力唔止中港台勁，連獅城歌迷都一樣受落。噚日吳建豪未出機場，已經有近四百歌迷塞滿機場，點知有五十個歌迷諗到個一定接觸到偶像嘅方法，就係花三百蚊坡幣（約港幣一千三百四十元）買張去大馬嘅機票，咁就可以入閘等吳建豪，結果佢哋得償所願，第一時間接到偶像，重送晒禮物影晒相，唔使喺出面同幾百人迫餐懵，不過如果吳建豪隔幾日就去新加坡一次，班歌迷咪買機票都買到破產？<br> &#13;<br> <spanclass>祖兒人參贈籮記 &#13;<br> 容祖兒噚日去尖沙嘴接受《豁達Cafe》訪問，佢話睇到羅文嘅相覺得好心痛，佢話：「我之前探過籮記佢都冇咁瘦，不過佢個肚就細咗，呢一個係一個好迹象，我都買咗一支長白山人參畀佢進補。」容祖兒重話會去韓國拍廣告，佢會同另一個主角「爭仔」。而籮記嘅助手阿東噚日去咗跑馬地街市買餸，佢叫記者唔好影相，佢逗留大約十分鐘就離開。<br> &#13;<br> <spanclass>男DJ自斷米路 &#13;<br> 男DJ早排俾唱片公司睇中，想搵佢出碟，但雙方得個講字，男DJ到𠵱家都係出唔成碟，其實原因係男DJ冇乜觀眾緣，把口又疏，所以唱片公司就拖住佢先。點知男DJ唔順氣，周圍同人講嗰間唱片公司嘅壞話，又猛踩嗰間公司嘅歌手，但結果咪又係傳番去唱片公司度，所以男DJ今次可以唔使等啦，因為人哋直情唔會再睬佢。<br> &#13;<br> <spanclass>失婚女星陪客還債 &#13;<br> 馮仁昭早兩日撞到某個失婚女星拖住個男人，自從佢離咗婚之後，經濟狀況都唔係咁好景。個失婚女星同前夫早排欠一個老闆嘅錢，搞到失婚女星要跟埋佢搵食之餘，自己重要應酬內地客，其實呢個失婚女星演技唔錯，只可惜嫁錯郎先會行咗條不歸路，希望佢快啲還晒債，重過新生活。</spanclass></spanclass></spanclass></spanclass></p></body></html>