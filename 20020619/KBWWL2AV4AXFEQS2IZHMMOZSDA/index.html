<html><header><meta charset="utf-8"><title>股海實戰錄：和黃試底要睇實</title></header><body><h1>股海實戰錄：和黃試底要睇實</h1><p>美股承接上周五尾市反彈之勢，周一杜指大升213點，收9687。若以上周五低位9260計，杜指回升427點，納指亦由上周五低位反彈超過7%，用過山車走勢嚟形容，其實並無誇張。港股可能係大形勢仍利淡，加上美股近期對港股影響力漸降，恒指噚日高開低收，最後僅升19點。&#13;<br> 銀行股噚日支撐大市，滙豐（005）連跌3日後，大摩出嚟調高滙豐投資評級，連睇淡港股前景嘅所羅門亦睇好滙豐，股價回升1.25元，收90.50元。不過，近期南美洲金融市場似有暗湧，淡友要搵藉口質滙豐較以往易好多。<br> &#13;<br> <spanclass>滙豐向上阻力大 &#13;<br> 圖表上，滙豐暫受制於上周五下跌裂口91.25至92.25元，就算可以補回裂口，仍受制於回落中嘅10日線（現處92.80元），以及50日線（現處93.25元）。滙豐彈完之後，回頭下試88元機會相當大，到時如果守得穩，可以小敲滙豐Call輪博反彈。&#13;<br> 另一隻值得留意係和黃（013），噚日低位62.25元，再創今年新低，雖然走勢仍向淡，但已超賣，加上未大幅跌破63元，有機會以雙底回升，可能係最先完成調整嘅大藍籌，但如果確認破位，先沽後補肯定有着數。&#13;<br> 趙飛雲</spanclass></p></body></html>