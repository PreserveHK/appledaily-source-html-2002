<html><header><meta charset="utf-8"><title>馮仁昭四圍超：羅霖結婚秦漢踩場打人</title></header><body><h1>馮仁昭四圍超：羅霖結婚秦漢踩場打人</h1><p>羅霖、秦漢同黃子雄前晚喺亞視清水灣片廠，為亞視新劇《勝券在握》趕戲。呢場戲講述羅霖同黃子雄喺婚姻註冊處行禮，而舊愛秦漢就來搗亂。<br> &#13;<br> <spanclass>未打過人 &#13;<br> 身穿低胸婚紗嘅羅霖，明豔照人，前晚嘅戲分講羅霖同黃子雄結婚，但由於腹中仍懷有舊愛秦漢嘅BB，秦漢心有不甘，就去羅霖嘅婚禮搗亂，秦漢重同新郎黃子雄有碰撞，羅霖於是出手掌摑秦漢，不過羅霖怕打痛對方，所以就借位拍呢場戲。&#13;<br> 現實生活中，羅霖表示從未試過打人，佢話：「我不但冇打過以前啲男友，就連𠵱家我啲囝囝都唔捨得打，最多罰佢哋企。」羅霖復出拍戲，但佢話自己十分有分寸，會分配時間陪老公同家人。<br> &#13;<br> <spanclass>鍾麗緹拍拖唔講金 &#13;<br> 鍾麗緹同喺美國出世嘅Band友嚴振翔拍拖，呢輪鍾麗緹冇乜嘢做，佢同男友成日留喺愉景灣屋企煮飯仔，兩個人都過得幾甜蜜。&#13;<br> 不過聽聞鍾麗緹嘅男友同屋企人好似搞得唔係咁愉快，所以就算想做生意都唔多夠資金，但鍾麗緹對呢啲嘢就唔多計較，佢一向係愛情至上，唔會計較個男友有冇錢。咁嘅女仔，去邊度搵呢。<br> &#13;<br> <spanclass>羅兆輝愈搞愈High &#13;<br> 馮仁昭個朋友講，話羅兆輝成日同人講有記者暗戀佢，講完重要攞張佢同記者嘅合照畀人睇，但知佢性格嘅朋友，一睇就估到係佢拉住人合照。而馮仁昭另一朋友有次喺街，見到坐喺私家車後座嘅羅兆輝，不過馮仁昭個朋友話佢當時個樣係眼反反，頭岳岳，一個high樣。唉，做乜搞成咁！</spanclass></spanclass></spanclass></p><p><spanclass>柏芝北上做河東獅 &#13;<br> 中國星最近搵咗馬偉豪開戲，今次佢想拍古裝片《河東獅吼》，重搵咗張柏芝同古天樂。哈！呢輪啲觀眾唔係咁受古裝片，馬偉豪重拍呢類片種，又真係幾奇怪，而且拍呢類古裝片，成本肯定唔低，所以拍呢啲片真係要小心。<br> &#13;<br> <spanclass>梁朝偉被嗌做總統 &#13;<br> 大家都知影帝梁朝偉個英文名叫Tony，但偉仔暗地裏重有個英文名，唔係佢老友都唔會知，就係叫President，總統呀！叫得佢President呢個名，即代表佢同偉仔交情不淺。至於點解佢會叫總統，因為佢每次出埠工作都有個規矩，就係指定要入住總統套房，所以PresidentLeung就係咁嚟。<br> &#13;<br> <spanclass>《慌心假期》蝕到心慌 &#13;<br> 星皓電影公司上年拍咗幾部大片，聽講淨係一部《慌心假期》都蝕唔少錢，冇二千萬都有一千萬。星皓老闆王海峰雖然對製作電影好有熱誠，但佢公司嚟緊嘅製作都唔係走商業路線，咁搞落去，金礦都唔夠蝕，所以佢真係應該諗吓搵啲乜嘢導演開戲比較有保障。</spanclass></spanclass></spanclass></p></body></html>