<html><header><meta charset="utf-8"><title>標緻807　極速登場成焦點</title></header><body><h1>標緻807　極速登場成焦點</h1><p>憑206及307車系而大收旺場嘅標緻車廠，繼於今年年初宣布會推出206SW及307SW旅行車後，最近又正式公布咗有關新款807車系嘅資料，而據聞新車亦有望於今年內抵港㖭。&#13;<br> 從廠方所提供嘅相片中可以睇到，全新標緻807嘅造型，與同廠嘅307及607車系相近，同樣採用上低斜嘅頭燈及圓渾嘅外形，一派FamilyLook完全表露無遺；而趟門及低地台設計，亦能讓乘客於上落車時變得方便。另外，807嘅車廂布局亦與其他MPV車一樣，同樣來得靈活多變，車內座椅可按閣下喜好而收摺放平，以增加尾廂嘅載物空間；而一雙前排座椅更可作180度調轉，配合中排座椅收摺，更可形成一個臨時起居室㖭。車內設備亦見齊全，除有高級音響及原廠恒溫冷氣外，更備有三個嘅敞大天窗，從而可給予車上乘客有更多親近大自然嘅機會。&#13;<br> 而廠方亦為選擇807嘅用家，提供有多個引擎配搭，當中包括有2.0公升直4（馬力140匹）、2.2公升直4（馬力162匹），同埋3.0公升V6（馬力210匹），加上有多台波箱配搭，因而能迎合不同用家嘅需要。各位有興趣嘅車迷，不妨拭目以待喇。</p></body></html>