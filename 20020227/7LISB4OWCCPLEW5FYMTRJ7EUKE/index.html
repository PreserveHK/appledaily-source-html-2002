<html><header><meta charset="utf-8"><title>　　王錫基輕鬆接箭 - 李八方</title></header><body><h1>　　王錫基輕鬆接箭 - 李八方</h1><p>中文大學噚日搞咗一個電訊業研討會，請來不少學者及電訊管理局局長王錫基講意見，八方亦特意去取經，只見王局長輕鬆接下眾位「象牙塔」內專家放出的「明箭」，輕描淡寫咁，果有大將之風。&#13;<br> 八方印象最深嘅係，替《壹週刊》寫評論嘅自由經濟捍衞人、理工大學教授林本利，佢質疑港府延遲兩年拍賣第三代流動電話頻譜令庫房少收六百億，但王局長即時回應話呢條數好難咁計，事關香港係用專營權稅形式收取專利費，日後經營商生意好，政府收得多，所以好難話少收錢。王局長重話，呢個花費納稅人逾五千萬元請顧問度出嚟嘅拍賣形式其實好掂，因為佢前排見美國專管通訊業務嘅獨立機構、聯邦通訊委員會主席時，對方也欣賞呢個拍賣方式，重話好可能照住咁做。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>