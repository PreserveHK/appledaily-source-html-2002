<html><header><meta charset="utf-8"><title>放長DeathWatch？ - 陳也</title></header><body><h1>放長DeathWatch？ - 陳也</h1><p>的士司機很有草根智慧，形容保安局長硬銷廿三條，是「扑穿你個頭之後，給你一塊膠布。」&#13;<br> 並非人人都是掃把頭，掃把頭肯定唔怕扑，鐵的掃把頭更加硬淨，扑唔穿。是以鐵掃把魚目混珠，高調宣傳市民個頭任扑都得，唔會內傷。「你放長雙眼睇吓，到時就知我保安局長冇呃你。」&#13;<br> 大佬，扑頭黨動手後，還點紅點綠，叫你留意收尾幾年，當正你腦震盪，擺明欺負你頭腦簡單。&#13;<br> 廿三條這一棒，連扑七下，下下應棍，顯然不是替閣下抓癢，是早有預謀地落重手。手無寸鐵，無力還拖的市民，一扑之後，從此戇居居。&#13;<br> 的士大佬好心腸，以為局長派膠布，是還剩下一點善心的婦人之仁。誰知膠布都係公關手段，頭上那柄刀棍一扑下來，點止穿頭，隨時腦溢血，好人都扑壞。那塊藥水膠布，是多餘的道具。叫一個被扑到半身不遂的人，放長雙眼睇吓收尾幾年，跟毒咒無異。&#13;<br> 香港人在廿三條重重包圍威嚇之下，頭上一把刀，腦後一碌棍，心中有隻鬼，橫睇掂睇，都不像生活在亞洲國際都會，自覺愈來愈似中國公民！那個不斷重播的飛龍廣告，睇得人心寒發毛。DeathWatch重創人心，集體內出血，貼幾大塊膠布都死。</p></body></html>