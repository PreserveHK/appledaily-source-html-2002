<html><header><meta charset="utf-8"><title>　　名牌地產分析員<br>　　林奮強晒命：當初唔願做 - 李八方</title></header><body><h1>　　名牌地產分析員<br>　　林奮強晒命：當初唔願做 - 李八方</h1><p>特區政府終於正式公布九招救市措施，以評論樓市走勢而人氣急升嘅瑞銀華寶地產分析員林奮強（洋名法蘭奇，Franklin），噚日喺會展幫香港管理專業協會演講，自然成為傳媒追訪目標，場內聽眾紛紛查問佢對樓市嘅看法。&#13;<br> 八方聽到法蘭奇喺會上講，自己做分析地產樓市嘅工作係因緣際會。呢位「明星」級分析員話，初初加入瑞銀華寶，研究部得佢一個中國人，由於識中文對解讀本地樓市資料有利，於是就由佢做地產分析。<br> &#13;<br> <spanclass>寧研究公用股 &#13;<br> 佢講笑話如果有得揀，或者會選擇冇咁大爭議性嘅公用股為研究範疇，但跟住就話：「兩電收費近日成為城中熱門話題，睇嚟公用股分析亦變得相當富爭議性。」&#13;<br> 法蘭奇看市準，每年嘅最佳地產股分析員獎幾乎係佢囊中物，可惜今年俾另一歐資大行德意志贏咗。佢令八方最印象深嘅係經常語出驚人，例如法蘭奇噚日嘉許政府房屋政策清晰咗，就話以前有「幾個姓黃」嘅講說話，「都唔知政府想講乜」、「今日講X，聽日講Y，跟住又講Z」，但部長制後「開始有個姓孫（指孫明揚）」……&#13;<br> 會上重有人問樓價同本港競爭力關係，法蘭奇答話兩者關係不大，重舉例話瑞銀華寶係本地最大辦公室租戶之一，但每年佢地畀國泰嘅錢（指員工出門公幹嘅交通費）遠較租金為巨，重開玩笑話，政府如果要幫忙外資企業減輕負擔，不如先搞搞國泰。&#13;<br> （圖）林奮強經常語出驚人，每年都幾乎攞最佳地產股分析員獎，可惜今年輸咗。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></spanclass></p></body></html>