<html><header><meta charset="utf-8"><title>街市巡場：頌安萬有街市<br>蔬菜水果最扺買</title></header><body><h1>街市巡場：頌安萬有街市<br>蔬菜水果最扺買</h1><p>頌安萬有街市係馬鞍山區內其中一個屋邨街市，今年年中便五歲，相對分別都有超過十年歷史嘅恒安及恒耀街市，頌安萬有街市係較新嘅一個。呢個街市以賣水果平為主，大部分水果都比市價平2-3成。另外，呢度有部分蔬菜都好抵，兩、三蚊都買到。普通雞蛋試得多，有興趣試吓竹絲雞或走地雞雞蛋，都可以喺度搵到。&#13;<br>&#13;<br>記者：陳冰麗&#13;<br>攝影：伍慶泉</p><p><spanclass><fontstyle>售價特平　水果檔  &#13;<br> 呢個果檔賣嘅以合時靚果為重點，選擇又多，大部分水果重比市價略平，去皮菠蘿及香梨市價分別要$6及$7磅，呢度兩者都只售$5；另外，呢度更有水果舖較少見嘅馬蹄，係去咗皮兼以真空包裝，即開可即食，都只係兩個零一包。喺呢度買嘢真係慳番唔少錢㗎！（頌日鮮菓C41B）</fontstyle></spanclass></p><p><b> 當造枇杷$10磅</b> &#13;<br> 家陣係枇杷盛產期，市價至少$14，而喺呢度只係$10就有交易。</p><p><b> 清香腰芒$10磅</b> &#13;<br> 上市無耐嘅腰芒，一般每磅$12-$14，呢度只係$10，足足平兩成有多。腰芒出咗名好食，果核細而薄，果肉甜而帶清香，老人家都會鍾意。</p><p><b> 真空包裝馬蹄$10/4包</b> &#13;<br> 馬蹄好多時喺菜檔至搵到，果檔較罕見，更以真空包裝，確保衞生，十蚊有四包，每包大概有半磅零重，即開包裝即可食用，食唔晒則可存放冰格內，大概可保存兩星期。</p><p><spanclass><fontstyle>街坊至愛　蔬菜檔  &#13;<br> 呢度賣嘅大部分蔬菜由兩蚊起至三蚊止，非常抵食，所以呢度經常都有一班主婦圍喺舖面前爭相搶購，揀慢啲分分鐘都無貨㗎！當中最抵食嘅有唐生菜，$3有2斤，青瓜、椰菜花、潺菜一律$3斤，重有小記鍾意食嘅番茄亦只售$2.5咋！（萬福蔬菜C49）</fontstyle></spanclass></p><p><b> 渾圓結實紅番茄$2.5斤</b> &#13;<br> 呢啲紅噹噹嘅番茄只係$2.5一斤，而且重有枝連住，靚唔靚一望就知，每個番茄都渾圓又結實，質素有番咁上下。</p><p><b> 合時潺菜$3斤</b> &#13;<br> 潺菜市價至少都要$4斤，呢度只係$3有交易，而且重係剛上市，合時而又抵食，要食好趁手啦！</p><p><b> 襟擺蒜頭$1.5包</b> &#13;<br> 除咗蔬菜抵食之外，連蒜頭亦比市價平$0.5，每包只售$1.5。蒜頭唔易變壞，買多咗都唔怕。</p><p><spanclass><fontstyle>凍肉舖　選擇多  &#13;<br> 呢個凍肉舖佔咗街市內兩個舖位，規模大，賣嘅凍肉種類又夠多元化，較特別嘅有米鴨、沙鯭魚、牛坑腩等，唔係好多凍肉舖有得賣㗎！另外，重有佢哋自製嘅燕子餃子亦係搶手貨之一，不妨試試，唔錯㗎！（利盛凍肉公司C6、C45）</fontstyle></spanclass></p><p><b> 牛坑腩　急凍貨經濟$25包</b> &#13;<br> 新鮮牛坑腩每斤至少四十零蚊，急凍貨就經濟得多，斷包出售，每包有磅零，只售$25，相當抵，而且燜腍咗肉質同樣嫩滑美味，同新鮮貨相距不大。</p><p><b> 米鴨　貨源較少$20隻</b> &#13;<br> 凍肉舖好少見到有米鴨出售，檔主陳生話呢啲米鴨係嚟自上海，貨源唔多，要買好趁手，每隻米鴨都有三磅零重，但只係$20，頗為抵食呢！</p><p><b> 爽口燕子餃$20磅</b> &#13;<br> 陳生話燕子餃子因為造型近似燕子，所以就有呢個名，係用咗豬肉、沙葛等做成，食落帶爽，滾湯或炒都可以。</p><p><spanclass><fontstyle>雜貨舖　特色貨品  &#13;<br> 近商場入口就係呢個雜貨舖，賣嘅除咗一般大路乾貨海味之外，間唔中重可以搵到啲市面較少見嘅貨品，今次搵到嘅係細細隻嘅竹絲雞雞蛋，行勻街市內只此呢檔有咋！另外重有一款比竹絲雞雞蛋再細少少嘅走地雞雞蛋，如同一個小乒乓波。兩款同時都係十蚊有十五隻，未試過嘅話不妨買啲試吓，兩者各有特色。（溢發海味雜貨C28）&#13;<br> &#13;<br> <b> 白雪雪竹絲雞雞蛋$10/15隻</b> &#13;<br> 較白嗰款係竹絲雞雞蛋，另一款則係走地雞雞蛋，前者食落較滑，而後者則蛋味較濃及較香，兩者嘅蛋黃都較普通雞蛋紅。兩者售價一樣。</fontstyle></spanclass></p></body></html>