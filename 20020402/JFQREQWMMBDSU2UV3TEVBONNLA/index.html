<html><header><meta charset="utf-8"><title>情侶夫妻三人行同志先驅乜都敢死</title></header><body><h1>情侶夫妻三人行同志先驅乜都敢死</h1><p>最近兩對同志為申請公屋兜亂結婚，鬧哄哄過一陣子，雖然男同志Tommy仔與女同志煒煒的註冊聲稱為「假結婚」，兩人的愛侶卻同時出席並再各自私下行禮，隆重程度比異性愛侶有過之而無不及。那管塵世眼光如何，總覺得能與愛人公開共諧連理，感情自當不淺。兩段同性戀曲，三位當事人現身說法，或許令人費解，但如彩虹般的多元空間下，卻仍能茁壯起來。&#13;<br>&#13;<br>記者：陳淑君　攝影：周旭文（部分相片由被訪者提供）</p><p>陳諾爾(Tommy仔)(28歲左)&#13;<br> 中大物理系(中途被迫退學)&#13;<br> 香港彩虹執行幹事、兼職性工作者&#13;<br> &#13;<br> 楊煒煒(煒煒)25歲(中)&#13;<br> 中大新聞系&#13;<br> 文職&#13;<br> &#13;<br> 張錦雄(Ken仔)27歲(右)&#13;<br> 中七&#13;<br> 香港彩虹執行幹事</p><p><spanclass><fontstyle>Tommy仔與Ken仔  &#13;<br> <b> 依然分居</b> &#13;<br> 婚後，Tommy仔依然以香港彩虹為家，Ken仔就繼續同屋企人居住，對婚後依然要「分居」，Tommy仔坦言好無奈，「結咗婚自然更想同Ken仔住埋一齊，但以我哋嘅經濟狀況，根本做唔到。我好討厭啲人話叫人勤力啲租屋住，我哋接觸有唔少人都係攞綜援、傷殘，點可以叫佢哋勤力啲租間樓呢？」&#13;<br> &#13;<br> <b> 為下一代謀幸福</b> &#13;<br> 今次行動，不但為自身「住屋」而努力，Ken仔更稱此舉乃為下一代謀幸福：「做社會運動要做先驅，冇好死，因為其他人唔理解。做咗行動（今次結婚）覺得好好玩，也好開心去參與，今日由有創意嘅人帶頭，難保三五七年後，香港會好似外國出現集體同志婚禮，屆時睇番我哋就見怪不怪！」</fontstyle></spanclass></p><p><b> 冧功了得</b> &#13;<br> Tommy仔曾在不少報道剖析自己要到大學才認識自己真正雙性戀取向，也直言自21歲起便為公開性取向面對不少壓力與痛苦。而比他年輕一載的Ken仔，16歲便知悉自己性取向，感覺恍如尋回真我不用掙扎，向最好同學（男性）賭一鋪（表白）後，更獲對方握手擁抱支持話做永遠朋友。經過四段戀愛，98年在一次華人同志交流大會認識Tommy仔，便開始被其冧功攻陷。&#13;<br> 「交流會佢（Tommy仔）同我做繙繹，見面十幾分鐘，佢就話好鍾意我，真係覺得佢癲癲哋，後來我哋喺馬鞍山商場傾成四粒鐘，但我想再諗多一個禮拜先正式開始！」說時Tommy仔正在忙碌，只補充：「係佢先係咁，我唔會！」&#13;<br> &#13;<br> <b> 難忘中大時光</b> &#13;<br> Ken仔又透露與Tommy仔不少難忘時光都在中大度過，「有次喺火車站月台踏出車門時，Tommy仔企喺黃線唔走，等車門關上時向我獻上飛吻，我當時只好垂低頭，當乜都睇唔到！&#13;<br> 「我生日佢送籃花去我屋企，送花嘅人以為送畀女仔，就同我阿媽講叫張小姐收花，我細妹去收花嘅時候，就叫阿哥出嚟收花，收花唔夠半個鐘，佢就打電話嚟，最後去咗蓬瀛仙館食齋（因Tommy仔茹素）！」</p><p><b> 性工作成功感大</b> &#13;<br> Ken仔現時主要靠幫院校做Research、當臨記賺幾千蚊維生，問Tommy仔婚後是否仍操皮肉生涯，是否仍然有四位情人，答案依舊不變：「我只想多啲彈性，每星期接一兩次客便可，其餘時間可放在（香港彩虹）會務。做性工作可以取得平衡，我亦冇諗住賺大錢，每月只搵幾千銀，但滿足感好大，見到啲客滿足，成功感好大，貼士多啲就已經好開心。我唔知會做幾耐，但我肯定唔會做一世，將來希望可以做生意。」Tommy都去過平機會見過工，人家都對佢好Impressive（印象深刻），不過無大學證書唔請。&#13;<br> &#13;<br> <b> 一對一只興二百年</b> &#13;<br> Tommy仔稱「一對一」只興二百年，多元伴侶各有不同特質、身分、名分，每位情人亦對他照顧有加，大家知悉彼此存在，其中兩位情人也各自有男朋友，Ken仔亦維護他說：「呢一刻我哋走埋一齊，比起包二奶搞到自殺嘅人還要融洽，彼此並非佔有，我睇得比較輕鬆，享受過程便可。我哋好多時都係為社會行動鬧交，感情方面反而好少。」Tommy仔則謂現在仍對女性有幻想，不排除與女仔拍拖的機會！</p><p><b> 比盲婚啞嫁幸福</b> &#13;<br> 旁人看來Ken仔並無其他情人，想戥他不公平，但當事人早已接受，更確認自己獨特「老婆」地位。&#13;<br> 「佢都係為解決生活所需，我哋並非從屬關係，各自有空間，佢間中鍾意玩SM，我又唔熱衷，點解唔畀佢去呢？最緊要我哋冇呃對方，也是安全性行為。佢亦好識做，同我出街時唔會做（接客）。我有信心佢唔會帶朋友返屋企，手上亦唔會戴五隻戒指，我『攞』夠就算，唔會冇限量要求。我覺得既然都過咗咁多關，已經冇嘢可以講，我亦比起盲婚啞嫁幸福，起碼係自主。」</p><p><spanclass><fontstyle>婚禮行動  &#13;<br> 作為「女男同志合作結婚支援服務」的揭幕行動，Tommy仔稱婚禮籌備了三個月，四位新人加兩位同志伴娘的裝扮全為Tommy仔前度化妝師女友一手包辦，還介紹相熟婚紗舖，免卻歧視眼光。屋企人沒出席Tommy仔並沒失望，因他說他們有權選擇不去面對傳媒。&#13;<br> &#13;<br> <b> 避免迫婚</b> &#13;<br> 傳媒報道四人婚禮乃走法律罅爭取住公屋權利，但似乎作用不僅如此。Ken仔娓娓道來：「此構思足足醞釀了三年，我哋不時收到E-mail求助，遠至北京、青島都有，有同志話畀屋企人迫婚，21歲仔已經話要負傳宗接代的責任。與其要同唔鍾意嘅人結婚生仔，倒不如搵人合作結婚，男同志與女同志結婚，唔怕出現強迫性行為嘅情況，委曲得嚟起碼唔會影響自己、對方及下一代的幸福。咁做（合作結婚）算係退而求其次地解決迫婚壓力，可以同屋企、公司交代。」</fontstyle></spanclass></p><p><spanclass><fontstyle>煒煒與TVB  &#13;<br> <b> 愛得簡單</b> &#13;<br> 相對於Tommy仔與Ken仔複雜的戀愛，當日與Tommy仔註冊的煒煒，似乎來得簡單得多：「我梗係想（同伴侶TVB）一生一世啦！我希望五十歲前有機會同佢正式註冊結婚。」去年九月，煒煒才跟TVB認識，兩月不足便共賦同居，對「唔仔得晒又好女仔」的TVB甚為欣賞，TVB細心照顧起居飲食、針黹、打掃樣樣皆精，總之兩人甜蜜得羨煞旁人。</fontstyle></spanclass></p><p><b> 教友替她驅魔祈禱</b> &#13;<br> 煒煒在中大修讀有關同性戀課程，勁蒲Lib睇書才認識自己真正身分，當時她仍是天主教徒，本來喜孜孜告訴教友，誰知教會幫她驅魔祈禱！其後深信尼采話上帝已死教會冇用，對一班人借權力控制他人深感失望，寧棄宗教信仰。但煒煒依然自覺幸運，老闆同事不曾歧視。雖然與TVB一起不時被人怒啤，卻也懶理。最深刻一次歧視是被懷疑帶違禁品。</p><p><b> 惡警搜身</b> &#13;<br> 「那是四年前的事，有晚同當時女友在沙田中央公園攬攬錫錫，跟住有兩位警察攞電筒照住我哋，話小心跌落水，我哋諗住走，但其中一個男警發現我女友係女仔後，即刻話要查身分證同搜袋，重Call六個男警、一個女警加兩隻鐵馬。佢哋好鬼惡，倒晒袋啲嘢出嚟搜，連磁碟有乜都問一餐，成件事搞足個幾鐘，搜完袋見無嘢先走。」</p><p><spanclass><fontstyle>溫馨時刻：妝前妝後  </fontstyle></spanclass></p></body></html>