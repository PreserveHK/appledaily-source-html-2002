<html><header><meta charset="utf-8"><title>高貴酒樽形礦泉水</title></header><body><h1>高貴酒樽形礦泉水</h1><p>唔好話我肥師奶淨係會買平嘢，有時我都會行吓高級超市，買啲有品味嘅食品。今次我就對呢隻外形高貴嘅Harrods礦泉水一見鍾情。呢隻水個樽做到同名貴酒品一樣，分有氣同無氣兩種口味。我肥師奶比較鍾意有氣嗰種，飲落特別啲。&#13;<br> &#13;<br> $12.5/320毫升&#13;<br> $19.9/750毫升&#13;<br> 金鐘太古廣場Great有售</p><p><spanclass><fontstyle>瀨尿蝦數量增多  &#13;<br> 早前唔多覺眼見到有好多瀨尿蝦賣，搞到我肥師奶啲仔女想食都無。不過呢排終於見到瀨尿蝦的數量又增多番，而且重要係肉比較多的那種長頸瀨尿蝦較多。不過𠵱家嘅瀨尿蝦體形都唔係好大隻，約莫四、五吋長左右。由於較細隻的關係，所以價錢唔係話好貴，三十零蚊都算食得過。&#13;<br> &#13;<br> 約$33/斤&#13;<br> 各大魚檔有售</fontstyle></spanclass></p><p><spanclass><fontstyle>黃油雞髀價錢較平  &#13;<br> 我肥師奶啲仔女最鍾意食豉油王雞髀，一隻都送到成碗飯，我就唔使餐餐都咁頭痛要煮甚麼菜式至合口味。用黃油雞髀味道會較香，雖然無白油雞髀咁容易上色，但價錢平好多，所以我都係買黃油雞髀。&#13;<br> &#13;<br> $10/4隻&#13;<br> 各大凍肉檔有售</fontstyle></spanclass></p><p><spanclass><fontstyle>金屬托墊燜煮防黐底  &#13;<br> 我肥師奶開頭見到呢個廚具時，重以為佢係煙灰盅，跟住睇埋說明，先知原來我搞錯咗，呢個係用來煲湯時，將啲會黐底嘅材料墊高，唔使直接受熱。最適宜用來燜煮一啲要原件煮，又比較大的食物，例如滷水牛𦟌時用。而平時反轉都可以當碟仔用。&#13;<br> &#13;<br> $10/個&#13;<br> 銷售點：十蚊店&#13;<br> &#13;<br> 文：肥師奶&#13;<br> 攝影：楊錦文</fontstyle></spanclass></p></body></html>