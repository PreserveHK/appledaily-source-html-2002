<html><header><meta charset="utf-8"><title>海外試車：本報記者韓國實地測試<br>起亞Sorento豪華SUV新寵兒</title></header><body><h1>海外試車：本報記者韓國實地測試<br>起亞Sorento豪華SUV新寵兒</h1><p>早陣子，我哋曾率先披露過嘅韓國起亞Sorento新一代豪華SUV，由於北美及歐洲市場有供不應求嘅情況，相信新車快者都要明年上半年方有機會抵港發售。而響較早前，筆者有幸獲代理邀請，前赴位於漢城近郊嘅起亞ProvdingGround，實地測試過呢部近期熱賣嘅SUV，究竟佢有幾正？就等我哋一齊嚟近距離睇吓啦！&#13;<br>&#13;<br>特約記者、攝影：李勤&#13;<br>逢星期一至日刊出</p><p><br> &#13;<br> <spanclass><fontstyle>賣相討好有歐洲車Feel  &#13;<br> 過往，韓製嘅SUV大多以本土車迷口味為依歸，未能切合外地市場嘅需要；惟近期方針有變，就正如起亞（Kia）呢部新一代SUV嘅Sorento，以出口歐洲車市場為主導，因而外形包裝得好有外國車Feel，全沒有半點俗氣感，而且望落重好有日本凌志RX300嘅味道㖭！尤其係車頭一對大燈連泵把同氣霸組合，既突出又見有剛勁感㗎！</fontstyle></spanclass></p><p><br> &#13;<br> <spanclass><fontstyle>三排七座位倍見競爭性  &#13;<br> 原本呢部Sorento為兩排五座位嘅豪華SUV，但今趟韓國之行，發現廠方經已研製出最新三排七座位型號，從而更能切合現今汽車潮流之餘，車廂鋪排講究又見闊落，尤其係高級真皮版配以桃木裝飾，既有體面又見用料上乘，又難怪咁受用家追捧啦！除電窗、電鏡同電天窗外，當然唔少得重有高級音響同恒溫冷氣組合，頂級版重有桃木修飾同導航儀㖭！</fontstyle></spanclass></p><p><br> &#13;<br> <spanclass><fontstyle>3.5V6偈剛勁有力  &#13;<br> 早前，我哋提過嘅新車有2.4公升直4偈同頂級3.5V6型號，而今趟響當地測試嘅屬後者頂級版，發覺引擎輸出強勁；匹配上4前速自動波同恒式四驅，行車平穩走彎亦見循迹性高，相信會係Sorento以歐式底盤嘅硬朗設計不無關係。難得響高速馳騁下，車廂重有唔錯嘅隔音效果呢！</fontstyle></spanclass></p><p><spanclass><fontstyle>記者試後簡評  &#13;<br> 今趟韓國之行，響起亞嘅試車場測試Sorento嘅實力，響高速行車下，除引擎運轉順滑寧靜，有唔錯嘅循迹同穩定力外，就連響場中不停掟彎擺動，亦見到部車馬步穩健可靠呢！</fontstyle></spanclass></p><p><spanclass><fontstyle>起亞Sorento3.5V6規格  &#13;<br> 引擎：3497ccV6DOHC&#13;<br> 馬力：197ps/5500rpm&#13;<br> 扭力：30.1kgm/3000rpm&#13;<br> 傳動：4前速自動波，恒式四驅&#13;<br> 懸掛：（前）雙搖臂；（後）五連桿&#13;<br> 制動：（前）透氣碟；（後）透氣碟（ABS）&#13;<br> 輪胎：225/75R16&#13;<br> 尺碼：4567×1863×1730mm&#13;<br> 軸距：2710mm；車重：1929kg起&#13;<br> 新車售價：約港幣20萬起&#13;<br> 查詢：起亞香港（27609933）</fontstyle></spanclass></p></body></html>