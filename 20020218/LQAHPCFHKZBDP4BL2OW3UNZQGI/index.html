<html><header><meta charset="utf-8"><title>屁照放，馬吹雞 - 陳也</title></header><body><h1>屁照放，馬吹雞 - 陳也</h1><p>今日初七人日，夾正馬年，要是人馬座的月份配合，便能人馬雜沓，人強馬壯。&#13;<br>人馬座有排等，性急的人想人馬結合，不必找馬伕，只消開一瓶洋酒，就有人頭馬的感覺。多喫兩杯之後，想分清楚人頭跟馬頭的分別，都幾難。希望你不會去錯馬頭角與馬頭圍，以為這是「馬頭老鼠」的原產地。&#13;<br>現代社會，人跟馬的關係很機械。大陸台灣以至澳門，鐵馬是最常見的交通工具。香港人對真馬的濃烈興趣，範圍僅僅局限於馬仔的冷熱賠率、練馬師有冇造馬這些錢銀注碼節眼上。&#13;<br>馬迷的口頭禪是「馬仔唔生性」，但馬仔不是你個仔，點解要生性？強迫馬兒落場、操鞭爭逐博贏頭馬，相當違反馬兒愛自由的天性。愛馬人不忍看賽馬，睹馬兒受鞭笞之苦，不但不能投訴虐畜，負責虐畜的組織還叫做大慈善團體哩。這種靠馬兒搵食的組織，合法的，叫做馬會。非法的，叫做黑社會。大家皆強調人馬，馬仔愈多愈吃得開。馬會是上等人姿姿整整扮上流的地方，控制馬仔的人，叫做馬主。黑社會雖然愛國，成份終究難登大雅之堂，他們的頭頭，縱使有大班疊馬仔傍住，一樣不能叫做馬主，而係次一級的、俗得多的，叫做江湖大佬。&#13;<br>馬仔講毛色，江湖馬仔多數淨色金毛，這批金毛馬最鍾意的活動是吹雞。馬吹雞不是馬拉雞，冇搞錯。至於馬主們，尊貴地吹他個甚麼呢？看嘴型，似乎是吹緊他們八百人選舉團的那一池春水，董特首皺咩？干卿屁事。</p></body></html>