<html><header><meta charset="utf-8"><title>市場調整 - 左丁山</title></header><body><h1>市場調整 - 左丁山</h1><p>社會群眾大罵《東周刊》，邊鬧邊買，以至銷售一空，此乃香港一景。不過今次大罵之後，似乎有啲反應，沙田陳師奶到銅鑼灣行街，只見《3周刊》加印版到處都係，完全唔賣得喎。《3周刊》今勻東施效顰，炒橋博銷路，睇怕係賠了夫人又折兵，俾人鬧到七彩㖭。其他雜誌有見及此，大概以後唔敢跟風得太過份。</p><p>市場係最好嘅調節器，信奉市場機制，以市場導向為經營精神嘅刊物，應該知道物極必反，市場會反彈呢個大道理。《東周刊》就係去得太盡，過咗界，所以受到市場懲罰，與《壹週刊》競爭多年，屹立不倒，點知為咗一幅相就自動收爐，事先邊會諗得到㗎。&#13;<br> 以左丁山嘅愚鈍市場觸覺，較為正經嘅報刊，捱打咁耐之後，有望可以搶番部份市場佔有率。香港人點都有三分鐘熱度，家長為咗子女教育，中產階級為咗以示正經，今後會睇番一啲正氣刊物、溫馨故事，當負資產氾濫、失業日增、世界恐怖事件無日無之之際，你我都唔肯再睇啲悲慘故事，血淋淋嘅斬殺、自殺跳樓故事啦，不如睇番一啲美麗人物、美麗故事，藉以麻醉自己，發番個好夢！&#13;<br> 市場導向主義，講究隨時調整營運方向，千祈唔好一成不變，過往靠豔照黃賭毒踢爆私隱故事賣書嘅雜誌，係時候反省一下嘞。</p></body></html>