<html><header><meta charset="utf-8"><title>當你接到大信封…… - 林振強</title></header><body><h1>當你接到大信封…… - 林振強</h1><p>雖說一早「預咗」，雖說早已有心理準備，然而，接到大信封時，心裏仍是那麼的難受。心理有準備又如何？生理完全沒準備好！被裁員的你，先是憤怒，繼而好累，然後不舉；即使勉強舉得起，那話兒也像千斤重，需要起重機輔助。&#13;<br> 強伯活了那麼久，當然試過不只一次被裁員。每次被裁，都感到非常「冇癮」，每次都有十萬個問題，不知道問誰才有答案。你有沒有問過這些問題？我有。你有沒有找到答案？我冇。&#13;<br> ●做了那麼多年，為甚麼今時今日才「忽然」覺得我多餘？&#13;<br> ●張黑名單係邊個冚家鏟擬定的？&#13;<br> ●我不是沒有功也有點勞嗎？我不是差不多天天也超時工作嗎？&#13;<br> ●為甚麼不炒某某而炒我？某某咁渣都好過我?!&#13;<br> ●是不是我已經沒利用價值了？&#13;<br> ●有事就搵我，冇事就炒我？&#13;<br> ●點解唔炒嗰個鬼佬？貪佢唔識講中文？我夠識只係講英文唔講中文咯，嗱：fxxkhim，fxxkyoutoo.</p><p>●嫌我老？我後生時你又唔炒我?!&#13;<br> ●當初請我來這兒打工的人呢？躲了在哪？&#13;<br> ●（開始心慌，放下尊嚴）：減薪都唔得？一定非炒不可？&#13;<br> ●點樣話畀我個女人知？點樣話畀啲細路知？阿媽問起點講好？&#13;<br> ●明天繼續「扮」返工，直至搵到工才把真相告訴家人？&#13;<br> ●點算？點算？點算？點算？&#13;<br> 雖說一次生，兩次熟，然而，經歷過多次被裁員的強伯，每次拿着大信封，仍是不大知道怎算。也許再被裁多幾次，自會熟能生巧，接到大信封時，懂得摺隻大飛機來玩，不再勞氣，不再唔知點算。（還幸強伯無樓無車可供，唯一需要供的，就是被煮飯婆逼供行蹤，謝天謝地！）</p></body></html>