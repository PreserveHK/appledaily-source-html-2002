<html><header><meta charset="utf-8"><title>陸觀豪好嘢 - 左丁山</title></header><body><h1>陸觀豪好嘢 - 左丁山</h1><p>賓架講嘢，私底下就會幾坦白，對住記者就樣樣小心，大打官腔。星期三下午左丁山瞌眼瞓，合埋對眼聽電台，恒生銀行賓架陸真好嘢，語語中的，以佢嘅地位，本來可以講幾句門面話，但佢講真心話，左丁山聽完，當堂精神晒。</p><p>當日股市隨外圍大跌，但下午傳出政府推出穩定樓價措施，地產股股價反彈，大市跌幅收窄。記者追住陸觀豪攞反應，佢嘅標準公關答案本可以如此：「樓價持續低殘，大家都唔希望見到，政府如果推出新措施，有助穩定樓市，相信合乎市民嘅願望。」答咗等於冇答，過得關啦。但賓架陸居然講：「PegRate唔可以變，其他價格好似工資、樓價都要向下調整，如果又唔畀跌，政府要托住，對市場係一個混亂訊息」（並非原文照錄，只憑記憶寫出嚟。如有錯漏，唔關賓架陸嘅事）。&#13;<br> 賓架陸做研究出身，懂得經濟理論，知道在滙率不准變嘅制限（constraint）條件下，香港要維持國際競爭力，以美元計算，工資與地價樓價一定要跌，冇得傾。偏偏特區政府怕痕又怕痛，既然唔准郁滙率，但又要頂住樓價，最荒謬嘅就係只係要減工資，即係由所有打工仔承受經濟調整之苦，失業率有乜辦法唔高吖。&#13;<br> 陸觀豪乃真君子，快言快語，講出市場訊息混亂嘅問題；梁錦松唔係唔識，只不過係冇陸觀豪咁勇敢面對現實啫。</p></body></html>