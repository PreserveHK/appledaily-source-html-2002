<html><header><meta charset="utf-8"><title>傳千萬投身小小超旗下<br>馮仁昭四圍超：古仔做電盈一哥　蕭正楠借歪</title></header><body><h1>傳千萬投身小小超旗下<br>馮仁昭四圍超：古仔做電盈一哥　蕭正楠借歪</h1><p>古天樂自從約滿華星之後，已經有一段時間冇出過唱片，早排佢同記者講話自己簽咗間唱片公司，𠵱家揀緊歌，但就冇講到係邊間公司。&#13;<br> 馮仁昭八到古仔簽嘅，就係金牌經理人李進加入冇耐、由小小超李澤楷做老闆嘅唱片公司musicnation，而且出手都幾闊綽，用咗八位數字簽咗古仔兩年。<br> &#13;<br> <spanclass>老闆親自拍板 &#13;<br> 到時古仔就會同蕭正楠同一間公司，蕭正楠被稱為「電盈之子」，咁古仔當然係「電盈一哥」啦，聽講今次古仔簽約，小小超都有份拍板。&#13;<br> 馮仁昭同李進求證呢件事，佢就唔肯正面回應，猛耍太極話所有有潛質嘅歌手，佢哋公司都想簽，不過佢都話古仔係一個有潛質嘅歌手，唔知咁算唔算係默認呢？而古仔就話𠵱家唔可以講簽咗邊間住，要適當嘅時候先至公布喎。<br> &#13;<br> <spanclass>譚小環周身HelloKitty &#13;<br> 卡通人物HelloKitty喺全世界都咁受女士歡迎，唔少香港藝人都鍾意買佢嘅精品，譚小環就係其中一位HelloKitty迷喇，所以小環身邊嘅手提電話繩、鎖匙扣、橡筋圈都係呢個公仔。&#13;<br> 小環話：「我小學已經開始鍾意HelloKitty，平均每個月會花大約二千蚊掃貨，總之身邊實有HelloKitty，有時我都覺得好過份。」<br> &#13;<br> <spanclass>朱茵𢱑銀唔幫黃凱芹 &#13;<br> 朱茵噚日去港台出席「電視之旅同樂日」，佢話因為接咗個廣告，所以唔可以做黃凱芹演唱會嘅嘉賓，阿茵話：「我已經一心一意諗住第一次處女下海啦，好可惜時間上就唔到。」&#13;<br> 記者問佢嘅「第一次」會唔會獻畀男朋友？阿茵即時話：「我怕佢踢我落台呀，我寧願做觀眾欣賞佢個show喇，因為佢一上台就會霸晒成個舞台，我根本就分唔到一毫米，加上我都唔想失禮呀。」</spanclass></spanclass></spanclass></p><p><spanclass>玉女扮儍婆博上位 &#13;<br> 玉女歌手出道時，佢個經理人好睇佢，起初約雜誌做訪問，非封面唔接，點知做到𠵱家，宣傳費使唔少，但一路都冇起色，唱歌又唔見有乜進步，要上位睇怕重要捱一段好長嘅日子。佢個經理人於是乎採取放棄態度，轉會都唔照住佢。&#13;<br> 呢位玉女歌手近來拍咗部垃圾戲扮癲婆，佢竟然好入戲，出席各大小公開場合都無喇喇笑一餐，重係笑聲震天嗰隻，唔知佢係入戲得滯抽離唔到儍鬼咗，定係為咗自救，實行改走大笑姑婆路線，博觀眾好感呢？<br> &#13;<br> <spanclass>泰國鬼片長髮女鬼高高掛 &#13;<br> 泰國新片《鬼債》喺旺角百老匯戲院外面嘅廣告牌度吊咗個長髮女鬼公仔，個長髮女鬼重着住紅色長裙，非常搶眼。呢招應該好見效，因為每個途人行過都必定會望吓，不過就真係幾得人驚。唔知遲啲會唔會俾人投訴太恐怖，搞到唔掛得呢？<br> &#13;<br> <spanclass>黎思嘉擔心媽媽病況 &#13;<br> 黎思嘉同饒林紅噚日去旺角新世紀廣場宣傳亞視播映嘅劇集《大清藥王》。&#13;<br> 黎思嘉話最近好擔心媽咪嘅病情，佢話：「我呢幾日都瞓得唔好，因為擔心媽咪入院嘅事，佢突然間右邊耳仔聽唔到嘢，醫生話係血管閉塞，冇得做手術，好番嘅機會好微，可能以後聽唔到嘢。呢幾日我都一早起身煲湯同煲粥畀媽咪飲，我重擔心到喊。其實我媽咪今年犯太歲，我曾經幫媽咪去過黃大仙拜神求籤，結果係中下籤。」</spanclass></spanclass></spanclass></p><p><spanclass>生電精短訊冧上海商人 &#13;<br> 三色台有位當紅花旦，佢樣子標致，但經常被人話係「生電精」，邊個男人接近親佢都幾乎無一幸免。呢位「生電精」嘅冧仔絕招，除咗十足嗲功之外，佢重好喜歡用手提電話send短訊。&#13;<br> 試過有一次，「生電精」喺上海識咗一班做生意嘅商人，就四圍問人攞卡片，趁住唔使入廠嘅空檔，「生電精」即刻不停send短訊話掛住人。咁啱得咁蹺，其中一位生意人個女朋友係藝人，佢見到男友呢啲名副其實嘅「電」訊，都咪話唔眼火爆。<br> &#13;<br> <spanclass>阿Yu未出碟想攞新人獎 &#13;<br> 趙頌茹（阿Yu）噚日去銅鑼灣出席簽名會，呢個係阿Yu入行後第一個個人簽名會，佢話希望出碟之後有一個大啲嘅簽名會，咁就可以簽名喺自己隻CD度。&#13;<br> 阿Yu嘅唱片應該會喺下月底推出，佢話咁遲先出碟係因為慢功出細貨，重話肯定自己可以趕得切角逐新人獎，好心急想睇吓自己嘅成績喎！<br> &#13;<br> <spanclass>啤梨無辜被推上位 &#13;<br> 劉德華前日四十一歲生日，但係佢正喺海外度假，新城娛樂台就喺嗰日安排DJ葉文輝（啤梨）帶一班「雙失」青年做義工。&#13;<br> 因為呢次活動，啤梨被指借華仔上位，新城節目總監朱明銳噚日同馮仁昭講：「啤梨喺呢件事上無辜，因為都係公司派佢做呢個job。而且呢次活動，新城有事先知會華仔，佢都話好想幫吓啲雙失青年。」</spanclass></spanclass></spanclass></p><p><spanclass>江欣燕考慮買樓收租 &#13;<br> 江欣燕噚日去深井碧堤半島睇樓，原來佢想買一個面積約六百呎、賣二百萬左右嘅單位。馮仁昭噚日打電話畀欣欣，佢話：「係呀，我見𠵱家零首期，咪去睇吓啲單位啱唔啱心水囉。」不過欣欣話最近樓巿都未係咁好，就算佢入貨都一定唔係用嚟炒，多數租畀人。</spanclass></p></body></html>