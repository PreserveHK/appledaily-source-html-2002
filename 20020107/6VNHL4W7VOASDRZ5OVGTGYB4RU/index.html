<html><header><meta charset="utf-8"><title>地產多聲道：售樓處就腳　購物變買樓</title></header><body><h1>地產多聲道：售樓處就腳　購物變買樓</h1><p>發展商近期又增加優惠促銷樓盤，但原來售樓處位置對銷情都會有影響。蘭西聽九龍倉（004）講，佢哋嘅九龍站擎天半島因為售樓處同示範單位都設喺港威大廈，所以周不時都有啲逛商場人士順路參觀同買樓，好似元旦日就有個公務員，原本只諗住行街買份禮物畀太太，但經過代理大力游說，最後變成買咗層樓，佢太太收到呢份大禮，當然係最高興嗰個啦。&#13;<br> 近年發展商賣樓難度愈嚟愈高，自然要睇實個盤嘅情況訂出最新部署，所以好多公司嘅大老闆都會落地盤巡視。最近假期好多老闆級人馬都放假外遊，但聽講永泰亞洲嘅鄭生一返香港就落地盤巡視，了解市況，可見着緊程度。&#13;<br> 蘭西重聽好多人講，永泰亞洲嘅樓盤喺設計同用料水準都好高，有咁好口碑，相信佢哋去貨應該唔係咁難嘅。&#13;<br> 蘭西</p></body></html>