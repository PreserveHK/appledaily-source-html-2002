<html><header><meta charset="utf-8"><title>701收料站：光通數網蠢蠢欲動</title></header><body><h1>701收料站：光通數網蠢蠢欲動</h1><p>近排美國科技股飆升，連帶香港唔少創業板股份都借頭借路炒一餐，最難得係有人跟風。&#13;<br> 靚女經紀話，近排唔少表面上係科技股嘅股仔，都想話趁勢炒作，例如仙界經典之一嘅光通數網（155），最近市場傳出將會有動作。&#13;<br> 光通數網去年中都曾傳過想炒作，收尾變成發行可換股債券。傳統智慧教落，債券持有人好多時候一見股價上升，就會即刻換股沽貨，或者係咁，所以光通數網嘅股價炒唔起並輾轉回落，其後股份重突然間由1拆2，股價就更加一沉不起，喺1至2仙之間徘徊多時。&#13;<br> 據聞唔少揸重貨嘅大戶，以往一提起光通數網，面色都唔多好睇。不過，靚女經紀話有關人等近期轉咗口風，好似話同最大嘅大戶講掂數喎。&#13;<br> 光通數網上周有一日突然急升，之後在2仙水平流連，上周五收2.1仙。本周可以望多陣至決定上唔上車。</p></body></html>