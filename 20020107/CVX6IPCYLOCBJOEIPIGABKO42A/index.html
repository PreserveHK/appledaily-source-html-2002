<html><header><meta charset="utf-8"><title>馮仁昭四圍超：城城離家出走要六星級享受</title></header><body><h1>馮仁昭四圍超：城城離家出走要六星級享受</h1><p>早排有個friend同馮仁昭講，話郭富城今個月book咗灣仔君悅嘅房幾日，馮仁昭初頭都唔為意，點知記者連續兩晚都見郭富城喺君悅出現。大前晚豐裕興業主席龐維仁喺君悅補擺喜酒，而前晚港姐前亞軍潘芝莉亦喺君悅擺結婚酒，兩晚都咁啱俾記者撞到城城。<br> &#13;<br> <spanclass>唔答去邊 &#13;<br> 記者大前晚見到城城離開君悅，於是問佢去邊，城城當時冇答，而佢旁邊嘅助手就話城城好忙，要趕住走。&#13;<br> 如果城城有屋都唔住，走去君悅book間房，真係幾奇怪喎！<br> &#13;<br> <spanclass>發哥無端變「籠中鳥」 &#13;<br> 台灣有報道話周潤發早排喺上海拍廣告時，有工作人員話發嫂事事對發哥管束，又話發哥私下曾向服務員發牢騷指自己係「籠中鳥」。以馮仁昭熟識嘅發哥，冇乜可能會同啲陌生人講內心話，噚日打電話畀佢兩公婆，佢哋對呢啲花邊新聞一笑置之，發哥話對呢啲虛構嘅報道真係睬佢都嘥氣。</spanclass></spanclass></p><p><spanclass>王菲、霆鋒濃情不復再 &#13;<br> 王菲同謝霆鋒成日俾人傳分咗手，又話鄭秀文係第三者，每次霆鋒反應都好大，因為王菲對呢啲緋聞都幾介意。馮仁昭聽啲知情者講，話王菲都同霆鋒三分三合，感情確係淡咗好多，今次阿菲喺上海拍《天下無雙》，霆鋒都冇去過上海探班，以前佢哋最濃情嗰陣，阿菲去到邊度做嘢，兩個人都會爭取見面，𠵱家就好少囉！<br> &#13;<br> <spanclass>尹子維歎茶有女伴 &#13;<br> 馮仁昭上星期五，見到尹子維同一個女仔喺銅鑼灣嘅Anytime餐廳飲嘢，兩個人全程以英文交談，尹子維以頭巾包頭，而個女仔就一身黑色打扮。尹子維不停煲煙，佢除咗飲齋啡，重食咗個蛋布甸，兩個人傾咗成個幾鐘，先至施施然離開。<br> &#13;<br> <spanclass>何麗全寧睇GiGi不理柏芝 &#13;<br> 張柏芝為仁濟籌款受傷，佢經理人向華強夫婦聲言要向無綫追究責任，身為無綫助理製作總監嘅何麗全）前日話會向柏芝嘅家人同經理人道歉，但係直至噚晚為止，都未見佢去醫院探過柏芝，反而前晚走咗去紅館睇梁詠琪演唱會，唔知佢打咗電話畀柏芝未呢！</spanclass></spanclass></spanclass></p></body></html>