<html><header><meta charset="utf-8"><title>新登場：酒店廚師街市自立門戶<br>發揚四川真味</title></header><body><h1>新登場：酒店廚師街市自立門戶<br>發揚四川真味</h1><p>繼國際廚神失業後自煮消夜，殺出血路後，今期又有一位年輕酒店廚師，在同一命運下於街市開檔自煮四川菜，意圖闖出一片新天地。三年前在酒店做廚，遇上四川老師傅，唔怕蝕底，邊學邊做，終於學得一手正統川菜的烹調技巧，雖然最終仍逃不過被裁厄運，反而令他下定決心一圓開舖夢，誓將傳統四川味道發揚光大，以平價讓食客品嘗四川真味！&#13;<br>&#13;<br>記者：黃婉冰&#13;<br>攝影：林栢鈞</p><p><spanclass><fontstyle>蒜泥白肉$35  &#13;<br> 蒜泥白肉選用肉味較濃的的豬後髀肉，用水煮後再切得如紙般薄得透光，逐塊捲起，配合自製的蒜茸凍汁，是四川最出名的冷盤。&#13;<br> &#13;<br> 試味報告&#13;<br> 豬肉非常薄，爽而不膩，蒜茸汁勁香，味道調校得恰到好處。</fontstyle></spanclass></p><p><spanclass><fontstyle>樟茶葉熏鴨$60/半隻  &#13;<br> 雖然鴨仔細細但勝在無肥膏，每隻都由老闆自己揀選，用來煙熏唔會肥。把樟茶葉放在火上用煙熏足兩個鐘，食時用慢火炸香，火候要控制得好才可做到皮脆有肉汁。&#13;<br> &#13;<br> 試味報告&#13;<br> 皮下無脂肪，皮脆肉滑，有好濃茶葉香，令人齒頰留香。</fontstyle></spanclass></p><p><spanclass><fontstyle>古法成都牛腩$48  &#13;<br> 牛坑腩加上二十多種四川香料，經過六個鐘的烹調，便成了這道古法成都牛腩，老闆強調，這道菜以香辣為主，食客大可以選擇更辣或少辣！&#13;<br> &#13;<br> 試味報告&#13;<br> 牛腩肥瘦、筋肉平均，味道較濃且辣，有淡淡四川香料味。</fontstyle></spanclass></p><p><spanclass><fontstyle>四川擔擔麵$13  &#13;<br> 食完可能會問一句：點解無花生醬？其實正宗擔擔麵材料只得四川芽菜、豬肉碎和熬足六小時的上湯，麵上鋪滿用四川汁水炒香的芽菜、肉碎，是最正宗的做法。&#13;<br> &#13;<br> 試味報告&#13;<br> 入口有好重四川香料味，四川芽菜味道同口感與梅菜好相似，麵要即食，否則會變腍影響口感。</fontstyle></spanclass></p><p><spanclass><fontstyle>陳麻婆豆腐$38  &#13;<br> 陳麻婆豆腐是四川人最早的叫法，始創於百多年前一位陳姓面上有麻痣的寡婦，後來此菜被廣泛流傳。豆腐用四川郫縣以蠶豆製成的豆瓣醬及花椒烹調，效果香麻而不辣。&#13;<br> &#13;<br> 試味報告&#13;<br> 味道無普通豆瓣醬咁鹹，但嗜辣的人可能會略嫌未夠辣。</fontstyle></spanclass></p><p><spanclass><fontstyle>失業促成創業夢  &#13;<br> 既是老闆又是幕後「煮」持人的李國威，雖然只得二十多歲，但入行七年，曾任職多間食肆，而在兩年多三年前於嘉湖海逸酒店的四川菜館出任廚師，更因而有機會跟來自四川的經驗老師傅學做川菜，但可惜稍為學有所成之時，菜館便要關門大吉，他亦被迫加入失業大軍，心想反正市道不景搵工難，便立志趁機創業，才促成了他開設這間川粵菜館。</fontstyle></spanclass></p><p>店名：威記川粵小館&#13;<br> 電話：98135761&#13;<br> 地址：荃灣香車街街市3樓33號舖&#13;<br> 座位：30個&#13;<br> 營業時間：上午12時至下午3時，晚上6時至10時半。&#13;<br> 付款方法：只收現金&#13;<br> 備註：不設加一收費</p></body></html>