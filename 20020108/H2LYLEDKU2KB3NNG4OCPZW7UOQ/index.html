<html><header><meta charset="utf-8"><title>股海實戰錄：成交增加　港股續升</title></header><body><h1>股海實戰錄：成交增加　港股續升</h1><p>成交繼續增，港股未升完。噚日港股再升190點，收11892，成交增至93億元，反映入市資金持續增加，買盤動力加強。&#13;<br> 恒指噚日下晝喺11900附近窄幅上落，反映好淡都喺萬二關前收集彈藥，準備大決戰。好友能否一舉攻破萬二關，主要睇杜指能否守穩喺250日線（現處10207）之上。目前形勢對好友有利，估計恒指升破萬二關機會較大，但短期須留意恒指成交變化，若成交顯著回落，無論升跌都好，都要打醒精神。&#13;<br> 趙飛雲前日講過，如果大市上試12000至12600，中移動（941）將接力成為升市火車頭，噚日早市喺28.10元買咗5000股。中移動技術走勢確係靚，短期升破30元機會相當大。不過買中移動只係短炒，如果升近30元受阻，會先計數走人。<br> &#13;<br> <spanclass>興業追落後勁升 &#13;<br> 上周六推介嘅香港興業（480）噚日勁升11%，收2.40元，其實只係炒落後咁簡單，地產大藍籌升得多，輪都輪到大落後嘅興業。趙飛雲買咗中移動後，現金有限，所以冇追到興業，如果讀者上咗車，可繼續持貨觀望。</spanclass></p></body></html>