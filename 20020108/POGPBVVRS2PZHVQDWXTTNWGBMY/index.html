<html><header><meta charset="utf-8"><title>哈利波特大戰楊過 - 谷德昭</title></header><body><h1>哈利波特大戰楊過 - 谷德昭</h1><p>《哈利波特》有趣的地方是藉着哈利這一個小朋友來完成每一個小朋友的幻想與理想，尤其是西方國家的小朋友，因為在他們的成長過程中已聽過很多關於巫術世界的故事，所以《哈利波特》的遭遇對他們來說，是一次這麼遠那麼近的接觸。&#13;<br> 我也有我心目中的哈利波特，他就是《神鵰俠侶》中的楊過。因為楊康的關係，楊過一出生便帶着父親的罪孽，懵懂大俠郭靖替他取名過兒，字改之，其實都唔知有乜好改。&#13;<br> 楊過在郭家長大，受盡三等公民的對待。郭靖為人冇乜點，但係太聽老婆話，黃蓉年輕時可能可以講得係機靈可愛，但臨近更年期時逐漸變成一個失眠、多疑、心煩的婆娘，她對楊過這小朋友極有戒心，有好嘢完全唔益楊過，偏偏郭大小姐與寄住的武氏兄弟資質普通，楊過見佢哋有人傳授上乘武功但學極唔識，只有暗自歎氣。後來黃蓉覺得楊過太篤眼篤鼻，索性叫老公送楊過去全真教，郭大俠一路打上山，打到全真教的牛鼻子人仰馬翻，然後再將小楊過遺於全真教，好似冇諗過啲人會打唔到麻鷹打雞仔，對小楊過報仇咁報。小楊過天性何等瀟灑，終於在世俗人眼光下誤入歧途，投身古墓派，除了學得驚世武功，重同師父共諧連理，比起哈利的遭遇精采何止百倍。&#13;<br> 有機會的話，一於拍齣哈利波特大戰楊過，看看是魔法石厲害，還是黯然銷魂掌大殺四方。</p></body></html>