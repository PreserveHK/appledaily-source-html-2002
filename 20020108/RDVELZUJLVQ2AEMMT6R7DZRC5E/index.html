<html><header><meta charset="utf-8"><title>水果蜂蜜代替砂糖</title></header><body><h1>水果蜂蜜代替砂糖</h1><p>天氣乾燥，蜜糖即大派用場。中醫師江健華話蜜糖有補中益氣、增強體能、清熱、滋潤大腸等功效，基本上男女老少都啱飲。專門出售蜜糖嘅養生源，除咗本港，東莞、廣州及深圳均有專門店，負責人黃生話佢哋嘅產品全部係自產自銷，而本港分店則開業約兩年，裏面嘅蜜糖超過十五種以上，除咗基本百花蜜、冬蜜，重有藥材或水果蜂蜜，亦有蜂膠產品、蜂皇漿、花粉等等，既可以內服又可以外用達至美容效果㖭。&#13;<br>記者：陳冰麗　攝影：關文慧、陳盛臣</p><p><spanclass><fontstyle>水果蜂蜜小朋友口味  &#13;<br> 小朋友最愛甜味，咁大可以考慮吓服用水果蜂蜜，呢度嘅種類都好多，有柑桔、荔枝、龍眼、枇杷等等，呼吸不暢嘅話可以食用龍眼、枇杷蜜，滋潤又止咳化痰，小朋友或老人家至啱，尤其是家陣乾燥天氣，喉嚨零舍易敏感，食蜜糖可以話係至佳之選。而胃口欠佳，則可以食吓柑桔蜜、荔枝蜜。&#13;<br> 除沖調飲用外，以水果蜂蜜代替砂糖來烹調，健康又香甜。製作酸甜汁時以蜂蜜代替砂糖，又或在雞翼上塗少許蜂蜜烤焗，在煮好的燕窩中加入少許蜂蜜同食也可。</fontstyle></spanclass></p><p><spanclass><fontstyle>藥材蜂蜜療效多元化  &#13;<br> 蜂蜜即蜜糖，係由蜜蜂採集植物花汁再充分釀造而成，營養相當豐富，可以話係天然補品，中醫師江健華話蜂蜜除咗有清熱、補中潤燥療效外，由於佢糖分高，小朋友空腹按比例食，更有杜蟲功效。&#13;<br> 養生源內有着各種藥材蜂蜜，其中包括有枸杞蜜、川貝蜜、黨參蜜、五倍子蜜等等，分別有活血、止咳化痰、益氣補血、潤肺等功效，呢啲藥材蜂蜜都係市面上比較少見㗎！&#13;<br> 可在製作蛋糕甜品時，以之代替砂糖，分外香甜，亦較健康。另外沖調花旗參時，亦可加入少許黨參蜜以中和花旗參的涼性。</fontstyle></spanclass></p><p><spanclass><fontstyle>洋槐蜜改善情緒  &#13;<br> 如果經常失眠，呢款洋槐蜜就至啱閣下，洋槐有祛濕利尿、寧神作用，按分量服用有改善人嘅情緒。&#13;<br> 洋槐係一種潔白如玉嘅植物花，每年春末夏秋盛放，主要產自山東、河南、河北，做出嚟嘅蜂蜜色淺、清香清甜。</fontstyle></spanclass></p><p><spanclass><fontstyle>蜂巢蜜降火  &#13;<br> 食得煎炸肥膩嘢多而搞到牙痛、咽喉唔妥、虛火盛，蜂巢蜜就至啱使。蜂巢蜜內嘅蜂巢正係精華所在，個蜂巢雖然比較醜，但黃生話營養及療效都集中喺呢個巢內，必要食晒佢，一個巢大概可以分十次食用，喺喉嚨唔舒服時服用最適合不過。&#13;<br> 而浸住蜂巢嘅係椴樹蜜，可以沖水飲有助改善皮膚膚色㖭。</fontstyle></spanclass></p><p><spanclass><fontstyle>醒目小貼士  &#13;<br> 1.沖蜜糖宜用暖水開，水溫勿超過攝氏60度最佳。&#13;<br> 2.除咗沖水飲，重可以用蜜糖調果汁、咖啡、牛奶、豆漿或搽麵包。&#13;<br> 3.未食嘅蜂皇漿必須存放於雪櫃內。</fontstyle></spanclass></p></body></html>