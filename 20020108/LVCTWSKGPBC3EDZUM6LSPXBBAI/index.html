<html><header><meta charset="utf-8"><title>　　大班同勞工督察會駁火 - 李八方</title></header><body><h1>　　大班同勞工督察會駁火 - 李八方</h1><p>鄭經翰﹙圖﹚早幾日主持商台《風波裡的茶杯》節目時扯晒火鬧勞工督察，噚晚勞工督察出咗份聲明，同鄭大班駁火。&#13;<br> 鄭大班講嗰一單係勞工督察巡廠查身分證嘅投訴，有個女工人叫勞工督察等五分鐘等佢屋企人攞張身分證嚟，個督察都唔肯，大班就扯晒火，大鬧勞工處官員，重自稱開咪七年嚟，首次cut啲官嘅線。&#13;<br> 勞工督察會噚晚出咗段聲明反駁，話大班屢次以侮辱性字眼批評勞工督察，呢種謾罵式手法，只會加深市民同公職人員間嘅矛盾，批評大班喺節目中倡議市民違反法紀，挑戰法律，教唆市民唔好同公職人員合作，故意拖延時間，令事件中嘅督察受到不必要困擾。&#13;<br> 八方即刻搵大班回應，佢話當日鬧對方唔係人，係官，官高級過人，無侮辱對方；又話勞工處不近人情，大班噚日再收到同類投訴，有個工廠老闆話兩個考試成績優異嘅中七畢業女生職員，因為勞工督察巡廠時，出示唔到身分證，叫佢哋遲啲拎張身分證去勞工處，點知去到先知被人檢控，好慘。大班準備今日喺節目度再次發炮，勞工處好準備接招啦！&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>