<html><header><meta charset="utf-8"><title>WildArms3限定版炒唔起</title></header><body><h1>WildArms3限定版炒唔起</h1><p>PS2喺3月份真係新Game停不了，先有《鬼武者2》、《育成足球》，月尾嚟多隻《機戰Impact》，計計埋埋差唔多有成6、7隻大作推出，再加埋GAMECUBE同XBOX嘅遊戲，真係買咗都未必夠時間玩。&#13;<br> 由於新Game充斥嘅關係，所以今個星期新出嘅《WildArms3》就慘成炮灰，要玩減價求售．本來行貨普通版定價為$312，限定版定價$542，不過𠵱家Game場裏面已經跌到落$300同$500樓下．另外本鐵人重見到有啲SONYPartnerShop為求走貨，普通版平到$260至$270都有交易。其實隻Game真係寫得唔錯，系統又易上手，賣得唔好真係有啲可惜，錯就錯在撞着咁多大作一齊推出。&#13;<br> 下周注目作：&#13;<br> &#13;<br> 魔界塔士Saga(WSC)3月20日&#13;<br> 櫻花大戰4(DC)3月21日&#13;<br> BioHazard(GC)3月22日（雙DVD重送SaveCard，有GC冇理由唔買）&#13;<br> GUNVALKYRIE(XBOX)3月22日</p><p><spanclass><fontstyle>XBOX售價再下低位  &#13;<br> 唔知Bill叔叔係唔係喺日本XBOX發售前唔記得去拜神，上星期爆咗單刮花碟出嚟，搞到好多批發商都心慌慌，為求將存貨脫手，真係幾賤嘅價錢都畀得出，今個星期旺角新機地，就將普通版日本XBOX下調至$1,980，𠵱家日圓匯率係咁升，XBOX就係咁跌，未買好出手喇！&#13;<br> 講開XBOX，XBOX竟然都有得改機！不過唔係改嚟玩老翻，而係將機身原裝條ATA33傳輸線，改為較高速嘅ATA100。鐵人試過，改咗機速度真係有明顯改善，好似玩《幻魔鬼武者》同《ProjectGotham》咁，改機前真係要Load成2至3秒先可以睇到過場畫面，𠵱家1秒都唔使，玩起Game上嚟真係零舍爽！&#13;<br> &#13;<br> 文：打機鐵人</fontstyle></spanclass></p></body></html>