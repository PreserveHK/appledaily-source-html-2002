<html><header><meta charset="utf-8"><title>新車速報：<br>豐田Ipsum240S　引擎升級設備齊</title></header><body><h1>新車速報：<br>豐田Ipsum240S　引擎升級設備齊</h1><p>近年，MPV響香港備受車迷熱烈追捧，其中家庭式MPV車款，手執牛耳之一會係豐田Picnic；惟遷就本地市場需求，代理商僅引入配備2.0公升偈型號。而東瀛本土版嘅Ipsum卻以2.4公升VVT-i偈作主打，兼且頂級版嘅240S，更備有電子懸掛組合，而首部新車剛啱抵港，我哋又點可以錯過機會，梗係要先睹為快啦！&#13;<br>&#13;<br>特約記者、攝影：何仲恩</p><p><spanclass><fontstyle>本土版　賣相見活力  &#13;<br> 東瀛本土版嘅Ipsum分有4個型號，當中頂級版嘅240S，除有跑味十足嘅鬼面罩同大型氣霸組合外，佢重置有車身兩旁裙腳同尾定翼，匹配埋四輪動感十足嘅16吋合金胎軨，單係賣相已較香港版本嘅Picnic，更覺活力同動感。再者，原廠前後泊車感應器、Xenon頭燈配搭，重予人有多一份安全感㖭。</fontstyle></spanclass></p><p><br> &#13;<br> <spanclass><fontstyle>車廂多變　配搭豪華  &#13;<br> 講到車廂鋪排，前後三排七座位設計極富靈活度，除尾排可完全收摺於地台下，令尾廂空間倍增外，中排椅背亦可作桌几之用，而三排座椅相互配搭，重可以演化成一張闊落嘅卧鋪；除電窗、門邊電鏡同雙天窗外，唔少得重有前後恒溫冷氣、獨立照明同送風組合，而且重有雙安全氣袋同前後外置12V電插座㖭！</fontstyle></spanclass></p><p><CENTER> ●三排七座位設計，空間既闊落又舒適。</CENTER> </p><p><center> ●後排座椅可完全收摺放平，令尾廂空間倍增外，中排椅背亦可作活動桌几用。</center> &#13;<br> &#13;<br> <spanclass><fontstyle>2.4公升　VVT-i偈扭力突出  &#13;<br> 本土版Ipsum240S另一過人之處，會係一台2.4公升直4DOHCVVT-i偈，雖然馬力輸出只較香港版多出10匹，惟扭力表現卻異常突出，令起跑加速倍見勁度外，一套4前速半自動波匹配四輪電子懸掛設計，既有手波車嘅快感，又可以享受到三級軟硬調校避震及舒適性；而四輪高性能碟式制動，重輔有ABS連EBD裝置㗎！</fontstyle></spanclass></p><p><br> &#13;<br> <spanclass><fontstyle>記者試後簡評  &#13;<br> 優點：跑車化嘅造型夠吸引之餘，一台2.4公升VVT-i偈嘅高扭力輸出，予人有一份剛勁感外，四輪電子懸掛嘅軟硬度同循迹性，更教人印象深刻。&#13;<br> 缺點：三排絲絨座席配搭有感美中不足，波箱僅為四前速組合亦稍嫌未盡完善。</fontstyle></spanclass></p><p><spanclass><fontstyle>豐田Ipsum240S規格  &#13;<br> 引擎：2362cc直4DOHC&#13;<br> 馬力：160ps/5600rpm&#13;<br> 扭力：22.5kgm/4000rpm&#13;<br> 傳動：4前速半自動波，前輪驅動&#13;<br> 懸掛：（前）麥花臣支柱（後）扭力連桿&#13;<br> 制動：（前）透氣碟（後）碟式（ABS）&#13;<br> 輪胎：205/60R16DunlopSport300&#13;<br> 尺碼：4670×1760×1660mm&#13;<br> 軸距：2825mm&#13;<br> 車重：1490kg&#13;<br> 平均耗油：12.0km/L&#13;<br> 新車售價：$259,000&#13;<br> 車輛提供：歐日汽車（26201010）</fontstyle></spanclass></p></body></html>