<html><header><meta charset="utf-8"><title>地產多聲道：趙國雄賣樓如同革命</title></header><body><h1>地產多聲道：趙國雄賣樓如同革命</h1><p>長實趙國雄對「毛語錄」的熟悉程度，昨日又再令蘭西折服。話說大家在泓景臺售樓處與趙國雄言談甚歡，有行家問佢今日有何教誨？他氣定神閒地說，毛主席講過「革命不是吃茶看花」，放在今日，可以引申為「賣樓不是吃茶看花」。現時市況之下，賣樓要寸土必爭，手法要有變化，務求突破，所以佢地今個禮拜公布的泓景臺「驚天大優惠」，一定可以吸引買家視線。&#13;<br> 重有一句，「壞事可變好事」，趙生話，同行一齊推盤，亦不一定是壞事，睇吓成個市，連埋居屋認購，有接近二萬個票源，市民係攞真金白銀入票，唔係所謂電話訪問的口頭意見調查可比，對港冇信心又點會入票買樓？他們才是真正肯「留港建港」的一群。大家一齊推盤，反而試出市民的買樓意欲，就即係所謂壞事變好事也。<br> &#13;<br> <spanclass>只要租客好業主乜都制 &#13;<br> 業主租層樓出去都想有個好租客，外籍租客就最受歡迎，即使有額外要求亦不會計較。&#13;<br> 蘭西聽觀塘麗港城嘅地產經紀講，部份日本租客，會指定要附連全屋日本牌子電器，更表示可以每月多付一千元或以上，一再證明日本人愛國心幾咁重。&#13;<br> 其實，現在個市咁淡，租盤成交比例都少咗，租金又話有下跌壓力，遇上有好租客，重話肯畀多啲租金，好多業主都會立即應承，換晒日本家電去迎合。即使要求有齊電器，只要係公司租客或背景好嘅，都肯去添置，最多去豐X買，貪佢夠平。</spanclass></p><p><spanclass>參觀樓盤細路最開心 &#13;<br> 近期焦點珀麗灣，過去兩日成為最多人參觀的一個新盤，噚日打風，現場空曠地方橫風橫雨，發展商搞嘉年華會表演都冇咩人有心機睇。前日風和日麗，現場氣氛就好好多，不少隨父母到場嘅小朋友，欣賞外籍樂手表演後，對佢地啲樂器好有興趣，嚷着要打鼓，班老外音樂人亦好似遇到知音咁，不斷用簡單英語讚佢哋打得好，𠱁到班細路同父母鬼咁開心。<br> &#13;<br> <spanclass>新地為千幾新貨真情告白 &#13;<br> 焦點樓盤馬灣珀麗灣及長沙灣泓臺二期最近內購，本報都收到買家投訴，話安排失當，售樓處好擠迫混亂。本報向發展商查詢，兩家均有回應，其中新地唔單止書面回覆本報，重刊登廣告，公諸天下，對各方不滿，逐點解釋。&#13;<br> 新地又表示萬二分抱歉，承諾日後會妥善安排，盡量避免令買家不便。前兩日蘭西到珀麗灣了解，秩序又真係改善咗不少，算係有個交代啦！&#13;<br> 新地跟住又話，珀麗灣重有千幾個單位稍後推出，有興趣嘅買家，可以入票認購，詳情快將公布，叫買家密切留意。&#13;<br> 新地公開回應投訴，顯示重視公司形象，況且重有千幾單位未賣，無謂得失客仔。將回應投訴變成「真情告白」，攞晒印象分。之後順手做埋宣傳，話遲啲發售，一舉兩得，諗出呢個廣告嘅真係公關高手。大家學嘢啦。</spanclass></spanclass></p><p><spanclass>太古城買賣長途電話搞掂 &#13;<br> 二手供應多，買家成主導，可以慢慢揀到滿意至買，作為代理，要做好多工夫至可促成交易。&#13;<br> 美聯太古城天山閣分行營業經理許昭儀同蘭西講，最近遇到個客，指明要搵太古城八百呎嘅三房單位，重要向東南，要靜，條件多多。&#13;<br> 佢搵晒公司啲盤口，只有明宮閣高層D室啱條件，且只得租盤。許昭儀最後發現有個業主已經移民加拿大，肯轉租為售嘅機會較大，所以在深夜時分（因為時差）致電對方，經一個月游說與議價，終於搞掂，成交價255萬元。&#13;<br> 聽講買家係回流客，兩三個月前開始喺太古城搵樓。窮則變，變則通，係搵食嘅不二法門。<br> &#13;<br> <spanclass>大陸樓多命名傷腦筋 &#13;<br> 內地咁大，樓盤眾多，個個為求突出，絞盡腦汁，起咗好多令人意想不到嘅名稱，如金色維也納、聯洋新天地、銀座金鑽，單看字面很難令人聯想到係物業。&#13;<br> 有啲個名好似冇乜特別，如香梅花園，原來係陳香梅題字同命名。搵到名人題名，梗係要標榜啦！不過，好多香港人未必知道陳香梅是誰，但老一輩及對近代史有認識嘅人都會識，佢係抗日名將陳納德嘅夫人。&#13;<br> 另外，有啲名聽落好有氣勢，如大唐盛世花園，充滿懷舊味道，但又唔係好霸道。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>