<html><header><meta charset="utf-8"><title>見微知著 - 左丁山</title></header><body><h1>見微知著 - 左丁山</h1><p>財務H被邀到大學演講，對象係幾十位中小企業嘅老闆或高層管理人員；由於演講純粹老友拍膊頭性質，賓架H演講之前，問班學生幾條問題，叫做係咁意做survey，以增加對中小企業嘅了解，當作演講酬勞。佢最後一條嘅問題係：「你哋日常睇乜嘢報紙？」幾十人之中，有五個睇《信報》，五個話睇《經濟日報》，財務H感到失望，再問：「有冇睇《亞洲華爾街日報》、《金融時報》？」個個都話冇，有幾位重舉手問：「未聽過《金融時報》，係乜嚟㗎？」&#13;<br> 財務H事後嘆息：「幾十位中小企業管理人，原來絕大多數都唔睇報紙學吓財經評論，國際金融、增強競爭力，好令人失望。我知道香港有七成人睇非嚴肅報紙，但估唔到啲生意人，老闆階級亦然，我重以為佢哋會與大眾唔同㖭。」&#13;<br> 雖然冇收錢，財務H認為佢演講前得到嘅資料非常有價值，以後佢對SME的研究，會有調整，例如對公司嘅管理質素，管理人性格經驗，更要特別重視。左丁山笑佢太過academic（學術），人哋睇乜報紙，使乜咁緊張吖，最多貸款之時，攞多幾件磚頭抵押便是！財務H話：「你有所不知，好多事見微知著，我嘅師傅就專係教我留意客戶啲小事。我以前跟佢去探訪一個新發財大客戶，客戶自己間房佔咗一千呎，裝飾品多多，我師傅出嚟之後，就叫我不動聲色咁去cutline。我問佢點解，師傅話此人好充，浪費資源不會長久。後來佢間公司真係破咗產！」</p></body></html>