<html><header><meta charset="utf-8"><title>靠潮流生意　做搵銀英雄</title></header><body><h1>靠潮流生意　做搵銀英雄</h1><p>經紀李講起，黃埔個冬季嘉年華一個月就做咗八千幾萬生意，官方公布淨賺一千萬，咁嘅時勢去邊度搵？經紀李話其實點止賺一千萬，嗰批遊樂機器今次一鋪歸本，除現金外重賺埋生財機器，認真威水。&#13;<br> 除咗冬季嘉年華外，專整玩具嘅米搞L上個月搞咗個玩具騷賣個人作品，引來幾千人排隊，行內八卦佬同佢埋單，估計3日就做咗過百萬生意，利潤估計七成；往時被人睇唔起嘅公仔佬今日終於發威，證明只要肯用腦又係掂。&#13;<br> 重有旺角HTK網上賣玩具可做到15萬營業額，利潤平均兩成半。另一間網上賣「沖涼馬騮」日本衫褲精品嘅一人公司仔，規模細到老闆要親身去地鐵站交貨，但竟可以做五、六萬生意一個月，醒過好多零售。又傳聞「肥麥」卡通票房千三萬，經紀李話：作者發咗達都冇人知。&#13;<br> 又話經濟好差嘅？聽完以上傳聞又唔多似噃！經紀李話世界真係變咗，搵錢方法亦唔可以一招到老，以上嘅搵銀英雄都用反傳統方法做生意。寧欺白鬚公，莫欺少年窮，眾英雄曾受盡白眼，捱到今時今日終於淡巿發威。&#13;<br> &#13;<br> 主持人：大食Jack&#13;<br> 八卦熱報：<ahref>tai_sick_jack@yahoo.com.hk </ahref></p></body></html>