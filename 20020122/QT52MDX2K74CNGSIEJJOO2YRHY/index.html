<html><header><meta charset="utf-8"><title>馮仁昭四圍超：《雪狼湖》變臉內地重演</title></header><body><h1>馮仁昭四圍超：《雪狼湖》變臉內地重演</h1><p>馮仁昭八到當年張學友孭飛嘅音樂劇《雪狼湖》，五年後重出江湖，不過就唔係喺香港做，而係喺內地。聽講搞手陳淑芬已經開始籌備《雪狼湖》國語版，除咗張學友之外，其他角色嘅演員都未定。<br> &#13;<br> <spanclass>內地演員優先 &#13;<br> 搞手陳淑芬日前話，《雪狼湖》用番原班人馬好似林憶蓮、陳松伶演出嘅機會就唔大，而由於今次會以國語演出，所以角色人選會優先考慮內地演員。&#13;<br> 馮仁昭聽聞女主角有可能係內地一間演藝學院嘅學生陳奇，佢個樣生得幾甜，重能歌善舞，聽講佢做女主角嘅呼聲都幾高。問番陳淑芬，佢都話對呢個女仔有印象，不過𠵱家有好多人向佢推薦，可以慢慢揀，所以唔會咁快落實。事關𠵱家只係好初步，陳淑芬話等人寫好個《雪狼湖》國語版嘅劇本先真正開工。<br> &#13;<br> <spanclass>鞏俐酒店會電影人謀復出 &#13;<br> 鞏俐噚日下晝，同兩個朋友喺港島香格里拉酒店咖啡室歎下午茶，其中一個係《臥虎藏龍》嘅老闆江志強，唔知佢哋係咪傾拍新戲呢？&#13;<br> 鞏俐戴住墨鏡，好輕鬆咁同人傾偈，即使成班記者圍住影相，佢只係望一望鏡頭笑一笑，然後繼續傾偈，都幾有巨星風範。</spanclass></spanclass></p><p><spanclass>田蕊妮為胞兄求助劉慧卿 &#13;<br> 田蕊妮嘅哥哥先前俾警察按地截查，之後佢阿哥投訴話警方粗暴對待佢。田蕊妮為咗呢件事已經搵咗立法會議員劉慧卿幫手，佢噚日返亞視開工嗰陣話：「劉慧卿畀咗電話我哥哥，話有問題可以隨時搵佢，我哥哥𠵱家見到差佬都會窒一窒，我勸佢睇心理醫生，佢又唔想去，唉！」<br> &#13;<br> <spanclass>趙金卿、吳啟華不甘被屈 &#13;<br> 噚日有本周刊話吳啟華終於承認同趙金卿Cathy拍拖，馮仁昭拿拿臨搵兩個當事人問個究竟，佢哋異口同聲都話好鬼嬲，啟華話第一時間同女友金巧巧呻之外，重即刻搵律師採取行動。&#13;<br> 而Cathy反應重大，嬲到連會都開唔到。佢話根本唔識吳啟華呢個人，連佢啲劇都未睇過，何來會同佢拍拖咁話，Cathy話俾本周刊咁屈法，一定會告到底。<br> &#13;<br> <spanclass>陳司翰閃縮食粥 &#13;<br> 陳司翰（Victor）同周永恆（Roy）老友鬼鬼，前晚佢哋同兩個圈外朋友，喺跑馬地頂好粥麵食消夜。Victor一見記者即刻閃開，不停掩面咁話：「我唔想影相呀，有乜好影呀？」好似俾人踢爆戀情咁，非常搞笑。&#13;<br> 佢哋四個人醫完肚就由阿Roy請客，問阿Roy幾錢找數，佢話：「百幾蚊啫，呢啲粥仔。」</spanclass></spanclass></spanclass></p></body></html>