<html><header><meta charset="utf-8"><title>新一代橋王谷德昭：我有權行運</title></header><body><h1>新一代橋王谷德昭：我有權行運</h1><p>谷德昭一向給人的感覺是快，說話快、度「橋」快、上位快、轉數更快，身兼十數職，仍然游刃有餘。這一切的成功，全靠他所講的Creative，我們所講的「橋」；訪問這位新一代「橋王」，自然要他透露一下他的絕世好橋。答案一是運氣、二是勤力，這兩條舊無可舊的殘橋。登時噓聲四起。但他仍氣定神閒地說：「可以Work得咁耐嘅橋，唔係舊，係叫Classic。」收到！&#13;<br>&#13;<br>記者：朱文俊　&#13;<br>攝影：黃子偉</p><p><spanclass><fontstyle>簡單就是美  &#13;<br> 谷德昭入主嘉禾電影部之後，第一套執導作品《嫁個有錢人》，已經接近完成階段，今次這齣戲的大橋，仍然是離不開窮家女，希望嫁個有錢人，這條粵語殘片中的殘橋，對比起谷德昭成名作《呆佬拜壽》、《大內密探零零發》而言，這齣戲的橋好像遜色一點。&#13;<br> 對此，谷德昭有另一套見解：「首先我唔覺得呢條係舊橋，乜嘢叫做舊？一啲我哋唔要嘅嘢就叫做舊，例如，舊衫、舊鞋、舊書等等，好似呢條用咗無數次，由最早《灰姑娘》到《PrettyWoman》都用緊嘅橋，我就稱之為Classic，而且條橋一定係Work，先可以翻炒無數次，好似《灰姑娘》咁，原著除咗有幾位非常精采嘅奸角之外，最令人興奮同埋百看不厭嘅，都係主角最後嫁咗個有錢人，所以今次我哋個戲名，就非常直接叫做《嫁個有錢人》。&#13;<br> 「睇落好似好簡單，其實都度咗好耐先決定用呢條橋。喺我眼中，一條好嘅電影橋係唔需要太複雜，唔好等啲觀眾，睇咗成粒鐘，都未知你想點，好似我之前拍《呆佬拜壽》咁，就係一條簡單到唔恨嘅橋，當然我講緊嘅係一般劇情片種，去到《七宗罪》等懸疑片又另當別論。」</fontstyle></spanclass></p><p><spanclass><fontstyle>窮小子有運行  &#13;<br> 由九一年入行，跟高志森做編劇，由副導演到今日接管嘉禾電影部，谷德昭用嘅係另一條橋，係另一條在無數電影出現過的，窮小子由一無所有，到發奮圖強，成為天之驕子的發達上位橋。&#13;<br> 「我入行嘅時候，我二家姐(谷薇麗)同我講，呢行好現實，能夠有好結果嘅，一千人裏面先有一個。所以我每次要做一件事時，我都會出盡力去做，因為我驚冇下一次。而要成就一件事情成功，運氣係好重要祈，不過就有啲人有權行運，有啲人就無權行運咁解。&#13;<br> 「有啲人你點睇佢都無可能行運，做嘢求其，遲到早退，從來唔預備。但係我就覺得我有權行運，因為我好勤力，有唔識嘅嘢我會去問；有唔識嘅嘢，有機會我都會去做。所以有機會嘅時候，我就有機會踏上一步，個天係會睇吓，究竟你做好準備未，先決定畀唔畀你行運。</fontstyle></spanclass></p><p><spanclass><fontstyle>蔡瀾影響  &#13;<br> 「但當然，你想喺運氣嚟之前做好準備，都要有好嘅老師指導，所以我唔會放過任何一個向成功人士學習嘅機會，有時佢哋同你講一句說話，就已經終身受用，因為佢哋同得你講嘅嘢，好多時係經過千錘百煉、係幾十年來嘅領會，如果可以吸收得到，走少好多冤枉路。好似我睇過大部分蔡瀾嘅書，佢對工作嘅尊重，對身邊事物嘅欣賞，呢一切對我嘅人生觀有好大影響。」</fontstyle></spanclass></p><p><spanclass><fontstyle>最緊要好玩  &#13;<br> 身為跨媒體傳媒人，谷德昭對不同身分有不同領會。他認為：「要成功做一樣嘢，一定要度條橋，令嗰樣事變得有趣，做每一樣事，最緊要睇吓好唔好玩，尤其係長時間工作，好玩一定係第一考慮因素，其次就係酬勞。&#13;<br> 「做導演滿足感最大，壓力亦最大，一開鏡就乜都關你事；好似今次去米蘭外景，完全無機會行街。但係你會覺得自己好似一個將軍，簡直就係威！&#13;<br> 「做編劇就最飄逸，完全可以天馬行空。試過有一次，有個編劇寫咗場戲，一開始淨係寫咗四個字『拉開旗海』，導演睇完之後，『嘩！』一聲問『點拍呀？千軍萬馬大場面呀？』而且，到套戲開嘅時候，只係跟吓場，同啲演員玩吓，根本無乜嘢做。&#13;<br> 「做演員就最正，基本上去到拍攝場地，可以做嘅嘢唔多，所以拍《戀戰沖繩》期間，日日去沙灘游水，曬到甩皮，幾正呀！」&#13;<br> 「做電台就最FreeHand，收穫好大，其中有一次俞琤同我講，紅館演唱會，每場有一萬人睇；𠵱家你個節目，每次有二十萬人聽，你點可以令呢二十萬人留低？留到，你就本事！&#13;<br> 「寫飲食專欄就好好玩，有時啲讀者E-mail啲感想過嚟，同我嘅諗法係一模一樣；又有時啲讀者睇完我篇稿，跟住去食，發覺唔掂，我又會將佢嘅意見，轉介畀間食肆睇，大家有咗溝通，好似突然多咗好多朋友，有種相識滿天下嘅感覺。好得！但其實做呢幾瓣嘢都離唔開創作，所以最好玩嘅嘢，就係創作本身。」</fontstyle></spanclass></p><p><spanclass><fontstyle>造就橋王  &#13;<br> 入行以來，谷德昭認為成功除了運氣、勤力外，朋友對他的啟發亦佔有一個很重要的位置，其中幾位對他而言，更是亦師亦友關係。談到這話題，他亦不禁認真起來，而每一個朋友，在不同的時候，分別提供不同的橋給他。間接造就了他「橋王」之名。&#13;<br> 「高志森幫我打好創作劇本基礎，佢係一個全面電影人，畀我有好大自由度，等我喺拍攝《家有囍事》嘅時候，直接同當時一班一級演員溝通，然後同我講：『如果你今日可以同呢班演員溝通得好，以後，喺香港，無其他演員可以難到你。』&#13;<br> 「然後就係我認為係喜劇泰斗的周星馳，星仔好識得去引導演員，你淨係睇黃一飛去到佢手上，同喺其他人手上嘅變化，就會明我講乜，而且佢對每一個鏡頭嗰種追求同執着，對我影響好大，一個鏡頭拍唔好，佢可以不停咁拍，拍到滿意為止，當然，有錢拍都係一個好重要因素。&#13;<br> 「除咗俞琤，另一個對我做電台節目有幫助嘅係陳輝虹，佢教識我要做好一個節目，之前要做啲乜嘢準備工夫，同埋做一個成功節目，要有啲乜嘢元素。重有其他好多人，例如楚原叔、修哥等等前輩，都教咗我唔少嘢，所以，要成功真係要做好準備！」谷德昭語重心長地說。</fontstyle></spanclass></p><p><spanclass><fontstyle>後記：  &#13;<br> 三十多歲人已到達事業第一個高峯，理應躊躇滿志，但在訪問期間，谷德昭竟突然爆了句：「我三十三歲時，已經同自己講，我呢種人好易老來窮，所以𠵱家開始會為自己打算一下！」說時，原本嘻哈神情，變得莊嚴。神情亦有點神化起來。「橋王」用「橋」實在非比尋常。&#13;<br> &#13;<br> <spanclass><fontstyle>谷德昭入行經過：  &#13;<br> 讀中學時已經常跟二家姐谷薇麗回金公主電影公司，認識到當時一班電影工作者，如徐克、曾志偉等。&#13;<br> 於加拿大溫哥華西門菲沙大學(SimonFraserUniversity)主修傳理系，副修經濟。畢業後，便跟高志森編劇及擔任副導演工作。首次執導為九五年《呆佬拜壽》，現為嘉禾電影製作部營運總監。</fontstyle></spanclass></fontstyle></spanclass></p></body></html>