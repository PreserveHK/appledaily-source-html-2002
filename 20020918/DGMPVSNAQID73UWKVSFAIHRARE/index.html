<html><header><meta charset="utf-8"><title>地產多聲道：禮頓山印證港人效率高</title></header><body><h1>地產多聲道：禮頓山印證港人效率高</h1><p>新地第三代豪宅跑馬地禮頓山入得伙，明日開始交樓，蘭西噚日率先參觀，親身體驗一吓呢個百億豪宅有幾豪。去到之後，諗起兩年前個盤重係爛地一塊，估唔到兩年間，已變成氣派不凡嘅超級豪宅屋苑。香港人辦事效率果然高，同樣規模嘅物業，喺外國可能要十年八載先起好，若然落在偉大的官僚手中，分分鐘重種緊草。&#13;<br> 禮頓山九八年招標，由新地以三十六億投得，前年底賣樓花，短時間套現九十億。&#13;<br> 為咗慶祝禮頓山聽日交樓，新地邀請王仁曼嘅高足，喺池邊跳芭蕾舞，又請到曾經款待過唔少名人如戴卓爾夫人、克林頓嘅大廚，整咗啲精緻又高級嘅美食招呼新聞界，睇盤之餘感受吓富貴生活。<br> &#13;<br> <spanclass>海名軒租盤經紀戮力拉客 &#13;<br> 曾經係熱門話題嘅紅磡超高豪宅海名軒，入伙冇幾耐，錄得第一宗租務成交。二座中層B室，望鯉魚門，千九方呎，以四萬二租出，計埋差餉、管理費同地租，合共五萬多元。&#13;<br> 做成呢單租務嘅中原地產，分區經理李玉祥話，傾咗三個禮拜至搞掂。其間租客要求業主出示銀行同意書（最後唔使出示），而兩個月按金，租客就搵銀行做擔保（即唔會直接畀業主）。&#13;<br> 呢個業主只係買咗一個單位用嚟收租。市場上放租有成二十幾個，叫租每呎二十七蚊起。</spanclass></p><p><spanclass>太古未㷫完 &#13;<br> 太古地產董事總經理簡基富前日提到，薄扶林數碼港搶咗佢哋鰂魚涌太古坊寫字樓唔少租客，已經走咗嘅涉及1.8萬方呎，噚日太古向蘭西更正，原來條數係8萬呎至真，明年重有8萬呎流失，夾埋一年唔見咗4000萬元，難怪太古咁「㷫」。<br> &#13;<br> <spanclass>美記搵唱家班為碧堤造勢 &#13;<br> 為咗配合碧堤半島（英文名Bellagio）嘅意國風情宣傳主題，美聯物業噚日搵咗一男一女，着住瑰麗宮廷禮服，喺美聯碧堤造勢會上唱咗三首意大利情歌。&#13;<br> 老實講，佢哋唱啲乜，水準有幾高，蘭西真係唔曉得。但時而婉約悅耳、時而熱情激盪，如行雲流水，不禁神往。&#13;<br> 另外，九倉噚日又宣布，聽晚喺碧堤半島現場嘅碧堤坊搞個「碧堤半島~拉斯維加斯之夜」，當晚會有噴火表演、肯肯舞同拉斯維加斯賽局，由九倉做莊。賽事中所有款項都會全部捐畀「香港公益金」。<br> &#13;<br> <spanclass>嘉里中秋要開工 &#13;<br> 今個禮拜六係「人月兩團圓」嘅中秋節，大家應早啲歸家做節，但「2002年深圳房地產秋季交易會」就揀咗喺呢日舉行，參展商之一嘅嘉里建設，當日會開介紹會，講解吓福田雅頌居，包括從建築設計、環境設計、工程施工同物業管理等不同層面，相當詳盡。&#13;<br> 雅頌居建8幢住宅，共536個單位。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></spanclass></p></body></html>