<html><header><meta charset="utf-8"><title>馮仁昭四圍超：<br>劉婉君攜新歡夜麻麻打保齡</title></header><body><h1>馮仁昭四圍超：<br>劉婉君攜新歡夜麻麻打保齡</h1><p>黃子華舊愛劉婉君，噚日凌晨同一女四男友人去咗九龍城啟德保齡球場消遣，劉婉君離開嘅時候，重得到其中一位男士為佢開車門，可謂照顧周到。&#13;<br> 據知，劉婉君同友人喺保齡球場玩咗大約一粒鐘，佢哋一行六人盡興後便離開。當時有一名穿白恤衫嘅男性友人重發揮紳士風度，佢除咗幫劉婉君開車門外，重同佢一齊坐後座離去。<br> &#13;<br> <spanclass>森美自認球技渣 &#13;<br> 劉婉君見到記者上前影相，佢一臉不悅，問劉婉君係咪同男友一齊嚟，佢話：「唔係，我間唔中嚟打波，但𠵱家俾你哋影到相，我唔嚟嘞。」&#13;<br> 此外，商台DJ森美噚日凌晨亦同友人喺啟德保齡球場嗰度打保齡，佢話：「我啲球技好渣，唔好講幾多分，我早幾日都同小儀嚟打過，佢今日有嘢做所以冇嚟啫。」<br> &#13;<br> <spanclass>許志安嚴禁歌迷吹哨子 &#13;<br> 許志安（安仔）噚日出席商台舉行嘅《拉闊音樂會》記者會時，佢話喺呢個月三十號舉行嘅《拉闊音樂會》，唔會畀觀眾帶哨子同螢光棒入場，做法同葉德嫻一模一樣。問安仔有消息話梁詠琪嫌棄安仔，搞到佢哋原本合作嘅電影，要改由宋慧喬頂上，但安仔就話完全唔知呢件事，佢重話唔理邊個演出，都會全力做到最好。</spanclass></spanclass></p><p><spanclass>梁詠琪屋企貓狗做臨記 &#13;<br> 梁詠琪（GiGi）噚日接受港台節目《娛樂滿天星》嘅訪問，GiGi話佢就快會推出新碟，而佢喺大碟嘅設計上就畀咗好多意見，佢話：「因為上次要配合演唱會，所以感覺會好華麗，但係今次張碟就會生活化同人性化啲，我重借埋屋企隻貓同五隻狗做臨記㖭！」<br> &#13;<br> <spanclass>蕭芳芳怒斥假「護苗」狂徒 &#13;<br> 蕭芳芳一直以嚟都致力發展「護苗基金」，但係近排就有不法之徒假扮「護苗基金」職員，用電話性騷擾小朋友，令到芳芳姐非常憤怒。而作為「護苗基金」主席嘅芳芳姐就澄清佢哋從來都唔會打畀市民做電話調查，就算有都會做足宣傳話畀市民知道。<br> &#13;<br> <spanclass>霆鋒分手表現扣晒分 &#13;<br> 謝霆鋒同王菲分手，跟住霆鋒嘅一連串表現，真係失咗唔少分。&#13;<br> 好似霆鋒嗰日喺台灣返港，喺機場公開話同王菲分手，但係跟住就即刻維護柏芝嘅父母。&#13;<br> 嘩！唔使咁快轉軚啫！霆鋒咁做，柏芝可能會好冧，不過阿菲就心傷咯，外間對霆鋒嘅印象亦會打晒折扣。<br> &#13;<br> <spanclass>英皇電影陣前易帥 &#13;<br> 英皇電影老闆楊受成見公司開拍嘅戲票房冇乜大起色，專登搵咗張承勷入佢公司做話事人，陳嘉上以後主力做製作。聽聞咁嘅安排令陳嘉上有些少唔舒服，因為佢傾緊嘅開戲計劃，𠵱家都停晒。其實電影市道唔好，又點只英皇一間公司開戲要好慎重考慮吖？</spanclass></spanclass></spanclass></spanclass></p></body></html>