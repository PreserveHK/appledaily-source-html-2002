<html><header><meta charset="utf-8"><title>一味窩輪：70仙邊邊買9030</title></header><body><h1>一味窩輪：70仙邊邊買9030</h1><p>個市麻麻，恒指再跌107點，期指低水擴大。恒指收10723，同前禮拜二低位10715相差好少。外圍若然唔係太差，呢個低位有機會守得住。𠵱家去買Put輪，恐怕水位有限，倒不如等機會候低價買啲Call輪博反彈。&#13;<br> 滙豐（005）跌75仙，收88元，帶挈兩隻Put輪9105同9027打入龍虎榜，分別升10%同9%。9105冇成交，9027得1球成交，Put輪市場始終唔係咁多人玩。&#13;<br> 滙豐Call輪9030收78仙，跌9%，可以開始留意吓。隻輪8月到期，溢價3.6%，槓桿率11.3倍，等跌到70仙邊邊買入。&#13;<br> 和黃（013）喺大藍籌中算係跌得傷啲，收66元，唔見1.50元。結果有4件和黃Call輪跌幅超過18.8%，上咗跌幅榜。佢哋係9200、9003、9102同9056，全部都高溢價、高槓桿率，而成交則好少或者全無成交。<br> &#13;<br> <spanclass>35仙吼9050 &#13;<br> 和黃係升跌都快嘅大藍籌，跌得落去都會升得番上去。炒和黃Call輪，咪搞上便大跌嗰幾件，一定要揀9050。隻輪昨收38.5仙，跌8%，吼住喺35仙左近上車。&#13;<br> 章　盛</spanclass></p></body></html>