<html><header><meta charset="utf-8"><title>圈中人盼霆鋒破頭擋災</title></header><body><h1>圈中人盼霆鋒破頭擋災</h1><p>謝霆鋒被控串謀妨礙司法公正，昨日正式提堂，一班圈中人對此事都十分關注，並希望霆鋒早日回復正常生活。&#13;<br> &#13;<br> <b> 周麗淇</b> ：我會支持謝霆鋒，好多朋友都為佢擔心，希望件事對佢唔會有好大影響啦。佢俾人撞親頭真係好黑喎，希望佢啲衰氣快啲過晒啦，咁慘俾人扑濕頭呀，真陰功。&#13;<br> &#13;<br> <b> Twins</b> ：我哋唔清楚謝霆鋒件事，但係點都支持佢，希望時間可以沖淡一切。&#13;<br> &#13;<br> <b> 洪天明</b> ：希望佢冇事啦，霆鋒今次事件可以引以為鑑，佢係公眾人物，凡事應該小心啲，睇住自己，希望佢經一事長一智。&#13;<br> &#13;<br> <b> 歐陽震華</b> ：早幾日我去霆鋒屋企，都唔算係開派對，其實係拉姑（霆鋒母親狄波拉）話好耐冇見我，我咪買埋消夜一齊去。不過，嗰晚我哋個個都冇提呢件事，淨係一味打機同睇電視。&#13;<br> &#13;<br> <b> 何韻詩</b> ：佢撞傷頭就當係破頭擋災，後生仔撼兩嘢冇問題。&#13;<br> &#13;<br> <b> 大狀清洪契仔周英傑</b> ：我希望佢冇事，契爺都話對呢單case有信心。</p></body></html>