<html><header><meta charset="utf-8"><title>股市身歷聲：證券行玩自我檢查</title></header><body><h1>股市身歷聲：證券行玩自我檢查</h1><p>細價股股災到上個星期為止，又多咗一堆位列仙班嘅股份，當中不乏被斬倉嘅股仔。呢單嘢嘅後遺症除咗班細價股股東叫苦連天外，市場上重多咗一批「無主孤魂」，皆因好多證券行喺除牌機制公布之後，對於買賣低過兩毫子嘅股仔審慎咗好多。市場上重傳話有好幾間證券行為咗唔想至祥（112）單嘢喺佢哋身上重演，於是規定唔准同客買低過兩毫子嘅股票，實行玩自我檢查。&#13;<br> 提起至祥單嘢，有行家話上次涉及至祥案嘅其中一個大戶，喺市場上四圍搵人開孖展倉按隻億勝生物科技（8151），話隻股仔已經被收乾貨，隨時被炒上去都唔定，重話唔需要按好多錢都得。<br> &#13;<br> <spanclass>華脈傳有好戲上演 &#13;<br> 由於呢隻股仔只係得三毫零子，重係無乜成交，所以好多行家都唔敢做，尤其係個大戶之前個底因至祥單嘢搞到花晒，喺呢個時勢重講到咁有把握，好多行家驚咗，最好笑有個行家耍太極，話公司呢排太多孖展要做，無晒額，唔做佢生意。不過以伏勝嚟睇，呢單嘢都係小心為上。</spanclass></p><p>另一隻專做物業投資、但後來改行做科技同通訊業務嘅華脈無線通信（499）近來好似有啲行動，雖然早前港交所（388）下令要將市面上所有5毫子樓下嘅股份殺清，好多隻股仔就咁一沉不起，但隻華脈無線通信喺嗰次跌咗落嚟後，就一步一步咁爬番上嚟。有班大戶同伏勝講，佢哋已經有一連串嘅嘢預備好要做，不過因為單細價股「屠城事件」，搞到佢哋唔敢郁手住，不過會先將個價推番高啲，以試試市場反應，佢哋話會將個價先推番上去一毫半左右，企得穩就會有連番好嘢推出。喺啲咁嘅市之中，伏勝就寧願乜嘢都唔做。&#13;<br> 伏勝</p></body></html>