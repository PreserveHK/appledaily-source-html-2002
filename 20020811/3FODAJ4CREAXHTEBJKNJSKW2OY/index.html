<html><header><meta charset="utf-8"><title>秒秒鐘想結婚唔係假<br>馮仁昭四圍超：華仔簽名會錫晒小朋友</title></header><body><h1>秒秒鐘想結婚唔係假<br>馮仁昭四圍超：華仔簽名會錫晒小朋友</h1><p>劉德華（華仔）噚日喺尖沙嘴海港城，出席「美麗的一天」簽名會，現場吸引咗近千名歌迷到場支持，唱片公司重播放咗華仔兩隻新歌《練歌》同《黑蝙蝠中隊》嘅MV。當大家耐心等候華仔簽名期間，有女歌迷更以國語高呼：「劉德華，我愛你！」華仔聽到當然非常開心，佢重即時用國語反問台下嘅fans：「是誰？」<br> &#13;<br> <spanclass>朝早六點排隊 &#13;<br> 華仔日前接受電台訪問時，曾經話秒秒鐘都會諗結婚嘅問題，重話係時候生BB，而噚日佢見到歌迷帶住可愛嘅BB嚟，即刻抱住影相，對其他小朋友fans亦十分熱心。而排第一嘅歌迷為咗攞到簽名，噚日朝早六點幾就嚟排隊。&#13;<br> 華仔嘅新歌《黑蝙蝠中隊》MV係用泥膠公仔拍攝，華仔話：「個公仔係我一個韓國朋友製造，但𠵱家重未知會唔會攞嚟賣。我呢個韓國朋友係我嘅歌迷，佢呢次收我半價。」對於新碟喺東南亞一開售即賣咗四十萬隻，華仔好開心話：「隻碟唔係自己出，都係唔做老闆，打工好啲。」<br> &#13;<br> <spanclass>葉蘊儀贍養費一定要追 &#13;<br> 葉蘊儀噚日喺灣仔會展為「第十屆國際嬰兒、兒童用品博覽會」做開幕剪綵嘉賓，問番佢向申請破產嘅前夫陳柏浩追贍養費件案進展成點，葉蘊儀話已經交畀律師去搞，幾個月後再上庭。&#13;<br> 葉蘊儀話，如果一個人要破產都冇辦法，目前最緊要係做好自己。不過追討贍養費係應該要做，呢樣係個人責任問題。</spanclass></spanclass></p><p><spanclass>楊崢Pius直認男女朋友 &#13;<br> 一直盛傳拍拖嘅楊崢同髮型師Pius，噚日喺灣仔嘅「詩芬發現耀眼星途」活動上同場出現，對於兩人係唔係拍拖，Pius就話：「我哋可以話係未公開嘅男女朋友囉，因為對方唔想公開住嘛。」轉頭問番楊崢，佢就話：「Pius冇講錯吖，我哋的確係成日見嘅好朋友，直頭係知己㖭。」<br> &#13;<br> <spanclass>伊健有三位姐級Fans &#13;<br> 鄭伊健喺日劇《香港明星迷》入面，將會客串做番自己，前日有關方面喺東京舉行記者會，伊健都有畀面出席。三位有份主演嘅日本女星山本未來、藥師丸博子同室井滋，喺套劇入面都係伊健嘅超級fans，早排佢哋嚟過香港拍戲一個月，而伊健更大爆三位家姐級fans，喺香港到處狂食㖭。<br> &#13;<br> <spanclass>關心妍向毒品SayNo &#13;<br> 樂壇新人關心妍前晚喺高山劇場出席一個禁毒歌唱比賽，關心妍以前喺加拿大讀書，佢話朋友嘅朋友都有接觸過毒品，不過關心妍話：「我自己就冇見過毒品，連試都冇試過，就算減壓都唔會用呢啲方法。以前細個唔試，𠵱家更加唔會試。」</spanclass></spanclass></spanclass></p><p><spanclass>余安安唔怕丈夫見靚女 &#13;<br> 余安安噚日以主禮嘉賓身份，出席喺尖沙嘴搞嘅「浦東世紀花園答謝酒會」，問到佢老公李萬祺被雜誌影到同個性感女郎蒲蘭桂坊一事，余安安氣定神閒咁話：「老公做PR呢行，梗係多應酬，咁去應酬唔係男就係女㗎啦，做夫妻咁耐，係要互相信任嘅，如果吓吓懷疑佢，我咪好辛苦？」<br> &#13;<br> <spanclass>向海嵐蛋白護髮DIY &#13;<br> 向海嵐噚日喺灣仔出席詩芬一個美髮活動時，大談護髮心得，佢話自己好懶，好少去髮型屋護髮，多數放工後自己喺屋企搞掂。&#13;<br> 向海嵐話：「好簡單㗎咋，搽啲蛋白喺啲頭髮度就得，呢個方法既慳錢，又慳時間，而且真係得嘅㖭！」</spanclass></spanclass></p></body></html>