<html><header><meta charset="utf-8"><title>賽馬天下 - 左丁山</title></header><body><h1>賽馬天下 - 左丁山</h1><p>《賽馬天下》（RacingWorld）呢本月刊，冇收過好耐，只會在馬會會所見到，會員或會員親友鍾意嘅，就可以隨手攞一本，上兩季在賽馬日，任何入到會員棚嘅朋友都可以攞。但三日前，郵差送嚟《賽馬天下》，又恢復局部郵寄畀馬會遴選會員及馬主囉噃。以前在馬會馬場派書，可以慳番郵費，但保證唔到讀者係乜嘢人；郵寄畀所有會員，郵費不菲，但可以向廣告商拍心口話所有讀者，保證係有頭有面人物。</p><p>以前《賽馬天下》郵寄之時，適逢經濟都幾好，勉強能夠賺錢；呢兩年見到《賽馬天下》嘅頁數少咗，可以估計廣告收入下跌，睇怕要蝕本。幾日前收到風，話《賽馬天下》嘅擁有人──利豐雅高──嘅股東楊一貴先生上月不幸在美國逝世，其他股東唔知以後點睇呢本雜誌呢？楊先生一手從壹傳媒手上購入《賽馬天下》，代價好似接近六百萬元，買入八年之後，有冇賺得番呢？木宰羊。&#13;<br> 「利豐雅高」已引入愛爾蘭股東，愛爾蘭人對印刷業務好有興趣，對出版《賽馬天下》有冇興趣？未打聽到。愛爾蘭係賽馬大國，愛爾蘭人或者唔會捨棄《賽馬天下》啩？之不過，今時今日，任何股東都要睇投資回報率，一切靠數字定奪，好難講感情啫。《賽馬天下》最賺錢時期，可能係奧馬勝（MatthewOram）主理時代，壹仔喺九○年買入，係憑感覺，好彩肥佬黎醒目，及時甩手。</p></body></html>