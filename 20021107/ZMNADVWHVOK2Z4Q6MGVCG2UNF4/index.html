<html><header><meta charset="utf-8"><title>　　葉劉得罪范太補鑊 - 李八方</title></header><body><h1>　　葉劉得罪范太補鑊 - 李八方</h1><p>二十三條悍將葉劉淑儀，維護立法嘅表現一直勇猛非常踩到盡，噚日去立法會終於溫和些少，重開始識得講笑。&#13;<br> 當葉太被議員不斷追問，佢重申政府唔係假諮詢之後，話咁快又要再企起身答過，點知佢口快快，一企起身就叫咗立法會主席范徐麗泰做「局長」，雖然後來改口都冇用，惟有坦白咁話：「得罪咗你呀主席，聽局長聽得多！你比局長更崇高！」&#13;<br> 咪以為葉太擦鞋呀，事關佢講緊嘅係事實，因為立法會主席在政府排名名單上，名列第六，而司長以外的主要官員都係排名第七咋！&#13;<br> 講開二十三條，保安局前兩日出咗兩張全文字，完全冇圖像嘅單張再作解釋，有啲人睇完話悶，點知原來呢個係葉太嘅意思。佢話覺得呢個咁嚴肅嘅題目，用漫畫表達好容易歪曲，佢認為用文字解釋就最好！&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>