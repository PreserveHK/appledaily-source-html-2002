<html><header><meta charset="utf-8"><title>海外試車2：本報記者德國實地測試<br>新版歐寶Vectra設備齊表現佳</title></header><body><h1>海外試車2：本報記者德國實地測試<br>新版歐寶Vectra設備齊表現佳</h1><p>跟香港車迷無見好幾年嘅德國歐寶Vectra車系，隨着新一代嘅面世及新代理嘅積極爭取下，明年上半年又會跟香港車迷見面。今回呢款全新Vectra，無論外形、車廂鋪排同性能表現，跟上一代可謂截然兩樣，粗豪嘅外表將個性表露無遺之外，以一台2.2公升Ecotec新偈匹配5前速半自動波箱，跟一眾同級對手可謂不遑多讓；究竟部車有幾正？不如就跟我哋一齊到德國法蘭克福歐寶嘅Dudenhofen試車場，近距離睇吓先啦！&#13;<br>&#13;<br>記者、攝影：陳偉林</p><p><spanclass><fontstyle>沉厚賣相予人耐看感  &#13;<br> 筆者第一眼接觸到部新Vectra感覺好唔同，皆因過往嘅歐寶車系，向來以低風阻矮斜嘅線條包裝，惟今趟呢部Vectra卻以粗豪沉厚嘅賣相示人，呢種反璞歸真嘅造車手法，倒予人對Vectra有耐看感。一對成平面帶弧度嘅Xenon頭燈配搭尤為突出，而車頭正中央嘅VSharp鬼面罩，鑲有銀白電鍍嘅廠徽，亦跟舊有型號截然不同呢！</fontstyle></spanclass></p><p><spanclass><fontstyle>車廂闊落設備突出  &#13;<br> 車身尺碼擴大之餘，相對下車廂空間亦變得闊落不少，感覺上尤其係頭頂嘅空間感，加上成平面設計嘅中控台及兩旁門壁組合，亦跟一眾走人體工學設計嘅同級對手有強烈對比呢！標準版Vectra配以高級絲絨座席，有出眾承托感外，後排更可左右獨立收摺令尾廂空間倍增㗎！中控台橫列有粗壯電鍍圍邊，予人個性突出之餘，筆者最欣賞會係前後四個可收摺嘅頭枕設計，重有前後獨立送風裝置所帶來嘅舒服性，以及高級CD音響嘅悠揚樂韻呢！</fontstyle></spanclass></p><p><spanclass><fontstyle>穩紮底盤帶出安全感  &#13;<br> 據知，即將打入香港市場嘅歐寶Vectra車系，會以一台全新2.2公升Ecotec直4偈，匹配5前速半自動波箱作配搭，以其低轉平均扭力輸出，加上可以手動式操控嘅傳動裝置，大可跟一眾同級德國對手抗衡之餘，Vectra一個穩紮底盤結構，匹配上原廠電子ESPPlus同TCPlus嘅主動裝置，重有四輪16吋合金胎軨跟ABS連EBD組合，響蜿蜒多彎嘅試車場上疾走，反應順滑平伏，作為一部帶有房跑車個性嘅行政座駕要求，絕對切合不過呢！</fontstyle></spanclass></p><p><spanclass><fontstyle>記者試後簡評  &#13;<br> 想唔到新車會跟上一代有截然兩樣嘅個性，造型表現沉實富剛勁感。車廂空間充裕有簡潔嘅美觀性；以一台全新2.2公升偈匹配5前速半自動波型號，作為引入香港嘅頭炮，以其出眾嘅操控同吸引賣價，勢必給同級對手造成不少壓力。&#13;<br> &#13;<br> <b> 歐寶Vectra2.2規格</b> &#13;<br> 引擎：2198cc直4DOHC&#13;<br> 馬力：147ps/5600rpm&#13;<br> 扭力：20.7kgm/4000rpm&#13;<br> 傳動：5前速半自動波，前輪驅動&#13;<br> 輪胎：215/55R16BridgestoneTuranzaER30&#13;<br> 尺碼：4596×1798×1460mm&#13;<br> 軸距：2700mm；車重：1600kg&#13;<br> 懸掛：（前）麥花臣支柱（後）扭力連桿&#13;<br> 制動：（前）透氣碟（後）碟式（ABS）&#13;<br> 0-100公里：10.8秒；極速：210km/h&#13;<br> 平均耗油：9.4L/100km&#13;<br> 新車售價：約港幣23萬起&#13;<br> 查詢：福方汽車（29888080）</fontstyle></spanclass></p><p><b> 同場加映</b> &#13;<br> <spanclass><fontstyle>VectraGTS高性能版夠辣  &#13;<br> 據知稍後抵港嘅Vectra，重有旗艦級嘅高性能GTS版本，屬五門掀背式型號，惟外表包裝上卻跟一般標準版Vectra截然不同，有齊包圍、裙腳、尾翼同專有合金軨配搭㗎！&#13;<br> &#13;<br> <spanclass><fontstyle>真皮座艙上乘吸引  &#13;<br> 相對下，呢款VectraGTS版重有上乘真皮車廂配搭，更高級原廠音響等裝備；其次，本身掀背設計，更帶出容量更大嘅尾廂組合呢！</fontstyle></spanclass></fontstyle></spanclass></p><p><spanclass><fontstyle>車價較同級車更富競爭力  &#13;<br> 頂級版VectraGTS除以一台3.2公升V6偈，匹配5前速半自動波箱外，本身懸掛設計更屬Sport版組合，以求有更佳循迹性，切合應有嘅房跑車身份嘛！若然屬實的話，以唔使30萬嘅價錢便可擁有呢部高性能房跑車型號，才會是車迷嘅焦點所在呢！</fontstyle></spanclass></p><p><b> 小檔案</b> &#13;<br> 引擎：3175ccV6DOHC&#13;<br> 馬力：211ps/6200rpm&#13;<br> 扭力：30.6kgm/4000rpm&#13;<br> 尺碼：4596×1798×1460mm&#13;<br> 軸距：2700mm；車速：1600kg&#13;<br> 0?00公里：8.0秒；極速：246km/h&#13;<br> 新車售價：約港幣27萬起</p></body></html>