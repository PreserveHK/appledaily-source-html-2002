<html><header><meta charset="utf-8"><title>新登場：<br>無國界日式料理獨賣自創健康菜</title></header><body><h1>新登場：<br>無國界日式料理獨賣自創健康菜</h1><p>何謂無國界料理？呢個名詞早在十年前已在日本的餐廳流行，意思是一間餐廳提供不同國籍的創意料理，然而近數年，這種料理在日本已經愈來愈少，反而在香港興起。在中環開張數日的ZOMenu，便是一間由日本人主理的無國界料理店，餐牌內全部菜式均由大廚自己設計，以清新健康為大前提，味道與款式獨一無二，想知有幾獨特，就要落足眼力睇真吓。&#13;<br>&#13;<br>記者：黃婉冰　攝影：伍慶泉</p><p><spanclass><fontstyle>南瓜沙律  &#13;<br> 呢款無沙律醬、沙律油，又無雜菜嘅南瓜沙律都算係另類健康之選。將日本南瓜煮熟打茸，加人小量的鮮忌廉攪勻，伴上炸得香脆的蓮藕片、番薯片，材料非常簡單，但其健康、低脂成份已足以令一眾愛健美之人一食愛上。&#13;<br> &#13;<br> 試味報告：&#13;<br> 南瓜茸入口軟綿綿，南瓜的甜香中滲着忌廉味，略嫌單調，可以用脆卜卜的蓮藕片或番薯片蘸着食，軟滑中又有香脆口感，最好都係食完唔會太過膩，反而愈食愈想食。</fontstyle></spanclass></p><p><spanclass><fontstyle>炸蟹柳粟米忌廉  &#13;<br> 吉列薯餅在日本最長青，但這款炸蟹柳粟米忌廉做法比薯餅繁複，先用牛油、忌廉、麵粉慢火煮成忌廉狀，再加入粟米粒、蟹柳，將混有蟹柳粟米的忌廉搓成球狀，蘸上雞蛋、麵包糠落鑊炸至外層金黃，唧上吉列豬扒汁、低脂沙律醬，與傳統食法無別。&#13;<br> &#13;<br> 試味報告：&#13;<br> 外層麵包糠炸得香脆，無油淋淋的感覺，亦唔會過乾，內層有軟滑忌廉，粒粒粟米在忌廉中突圍而出，有吉列豬扒汁點綴，令味道添加惹味。</fontstyle></spanclass></p><p><spanclass><fontstyle>凍番茄沙律  &#13;<br> 大廚創新菜，向來都以健康為大前提，盡可能以少油烹調，這款凍番茄沙律，特別在用原個去皮番茄來做，番茄來自澳洲，其過人之處就係肉甜核少，維他命豐富，雪到凍冰冰，外皮淋上甘笋茸、洋葱、菜油、橄欖油打製成的汁，涼浸浸，酸咪咪，夏日「涼」品。&#13;<br> &#13;<br> 試味報告：&#13;<br> 清甜，番茄肉厚多汁，去皮後食落啖啖肉無渣，但可能較重番茄味，所以甘笋汁未覺突出。</fontstyle></spanclass></p><p><spanclass><fontstyle>炸春卷條  &#13;<br> 餐牌內小食款式較多，全部都嬌小玲瓏，份量剛好用來佐酒，炸春卷就係其中一款，體形雖然變得袖珍，但內餡依然無馬虎，大廚揀選豬肉碎、洋葱、日本咖喱做餡，貪其夠香有咬口，大廚怕印度咖喱的濃重香料味令人難以接受，所以決定棄印選日。&#13;<br> &#13;<br> 試味報告：&#13;<br> 春卷細細條，容易食，咖喱味香而不辣，春卷皮層數唔會太多，無影響口感，份量不多，反而少食多滋味。</fontstyle></spanclass></p><p><spanclass><fontstyle>怪味茄  &#13;<br> 一見怪味兩個字，就知呢款菜夾雜着中菜元素。大廚以日本人最喜愛的烤茄子加入中菜中最出名的怪味汁，中、日拍住上，共同擦出新口味。茄子烤過後去皮，用橄欖油、蒜頭、日本芫荽、日本醋、日本醬油、薑同辣椒煮成怪味汁，凍汁淋在熱茄上，盡顯日本的地道飲食文化。&#13;<br> &#13;<br> 試味報告：&#13;<br> 茄子無加任何油份燒熟，入口依然軟滑，無中菜走油般油淋淋。怪味汁味道一啲都唔怪，味道帶有少少辣，少少酸，味道頗特別。</fontstyle></spanclass></p><p><spanclass><fontstyle>香蒜炒飯  &#13;<br> 先此聲明，不愛蒜者請肅靜迴避，皆因這碟以大量蒜茸炒成的炒飯，未食已蒜味四溢。選用煙韌的日本珍珠米，加入大量蒜茸、蜜糖豆、葱花、甘笋粒、雞蛋同炒，飯面鋪滿炸白飯魚，香脆白飯魚的加入，令炒飯變得更可口。&#13;<br> &#13;<br> 試味報告：&#13;<br> 未食已經有好香蒜味直攻鼻哥，但食落蒜味唔會過份濃烈，飯粒反而炒得夠乾爽香口，煙煙韌韌有咬口，有炸白飯魚相伴，令炒飯變得不再單調。</fontstyle></spanclass></p><p>店名：ZOMenuJapaneseModernBar&#13;<br> 電話：28691470&#13;<br> 地址：中環威靈頓街98-102號翡翠中心2樓　&#13;<br> 營業時間：星期一至六中午12時至下午3時，晚上6時至午夜12時；星期日及公眾假期下午5時半至晚上11時半。&#13;<br> 座位：80個　付款方法：現金及信用卡(Visa,Master,Diners)</p></body></html>