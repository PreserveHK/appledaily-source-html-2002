<html><header><meta charset="utf-8"><title>10個小動作　辨別四眼仔</title></header><body><h1>10個小動作　辨別四眼仔</h1><p>眼睛是靈魂之窗，若不好好保護雙眼，視力會隨時受損，處理不當，後果可大可小。若能及早發現小朋友的眼睛有毛病，治愈機會便會提高，身為家長的，從小帶小朋友驗眼及多留意他們的小動作，已可為他們的一雙小眼提供保障。&#13;<br>&#13;<br>記者：周麗懿　攝影：陳穎　ImageKid：孝賢&#13;<br>鳴謝：香港執業眼科視光師協會會長胡楚南教授</p><p><spanclass><fontstyle>六個月大要驗眼  &#13;<br> 據香港執業眼科視光師協會會長胡楚南表示，六個月大的BB，雙眼已懂得向物件對焦，在這階段驗眼，可及早發現是否有斜視和弱視的情況。長大至三歲是驗眼的關鍵點，此時視力視覺已發展成熟，驗眼會更準確，也是處理問題眼睛的彈性階段。最遲在六歲前必要驗眼，因此時大腦對視覺的發展已完成，同時也是開始出現近視的年紀，如出現斜視或弱視等問題，還趕得及糾正，否則年紀再大，便較難補救。&#13;<br> </fontstyle></spanclass></p><p><spanclass><fontstyle>眼睛毛病有迹可尋  &#13;<br> 年幼小朋友不懂表達，可能雙眼的毛病已一早出現，家長不妨留心小朋友的小動作。&#13;<br> &#13;<br> 1.經常捽眼：因視覺模糊，以為捽眼可看清楚，其實可能出現近視情況，或眼捷毛倒生令眼睛不舒服。&#13;<br> 2.瞇眼眨眼：近視或散光的表現。&#13;<br> 3.單眼看物：可能由於斜視，令到物件有兩個影出現，故經常單起一隻眼看事物。&#13;<br> 4.由睇變「聞」：小朋友投訴看遠物件不清楚和散開，看東西又要行到好近，睇書變聞書的話，可能已經出現近視或散光。&#13;<br> 5.成日頭痛：可能與近視、散光和遠視等問題有關，亦可能是雙眼協調上出現問題，令雙眼特別用神，以致經常頭痛。&#13;<br> 6.睇嘢側頭：可能與斜視、近視或散光有關。&#13;<br> 7.忽然畏光：可能是散光、近視、斜視、睫毛倒生、白內障、角膜損傷受感染等，家長要小心處理。&#13;<br> 8.常流眼水：角膜可能受細菌感染，或眼下簾內翻，通常同時會出現畏光情況。&#13;<br> 9.經常仆親：可能其中一隻眼睛視力很差，令視覺立體感不足，以致在判斷距離時有偏差，又或者視覺神經出現問題，視野縮窄，所以經常仆親撞到。&#13;<br> 10.上堂傾偈：小朋友看不到黑板的字要周圍問，老師不察覺的話，可能誤以為小朋友上堂不集中。</fontstyle></spanclass></p><p><center> <spanclass><fontstyle>個案實錄  </fontstyle></spanclass></center> </p><p><spanclass><fontstyle>散光先兆側頭睇電視  &#13;<br> 「二女有時會側頭睇電視，初時唔係咁明顯，後來小一有健康院嘅人去學校幫小朋友驗眼，先知佢原來有近視同散光。」Cathy三名女兒都有不同程度的近視同散光，以二女Cherry較嚴重。「二女有成400幾度散光，近視就有200幾度，大女同細女都係得200幾度散光同100度近視。」Cathy說為了二女的近視和散光不再加深，有時會遮住視力較好的一隻眼，訓練視力較差的眼睛，例如讓她看英文書然後圈出相同的英文字母，希望避免繼續加深。</fontstyle></spanclass></p><p><spanclass><fontstyle>預防勝治療  &#13;<br> 不想子女變四眼一族，最治本的方法是注重視覺衞生，在光源充足的環境下閱讀，工作或做功課時保持適當的距離（約30至40厘米），配合均衡飲食、適量運動和休息，皆有助於預防近視。有需要帶子女去驗眼的話，要慎防有假近視的情況，例如不要在考完試後立刻去驗眼；又或者要求專業視光師作放瞳驗眼，令睫狀肌放鬆，使驗眼準確度提高。</fontstyle></spanclass></p><p><spanclass><fontstyle>為戴眼鏡扮近視  &#13;<br> 不少小朋友為一嘗佩戴眼鏡的滋味，不惜向父母表示「睇嘢唔清楚」，博驗到近視晉身「四眼一族」，胡教授自己也遇過不少這類小朋友，「我試過同一個6、7歲嘅小女孩驗眼，佢同媽咪講話自己睇嘢『矇查查』、頭痛同成日眨眼，令佢媽咪好緊張帶佢嚟驗眼。開始驗眼時佢話連最大個F字都睇唔到，如果係真起碼有成2、300度近視。我同佢作客觀檢查，用儀器照一照佢雙眼，發現佢係平光，即係無近視。我再同佢試吓驗左右眼度數，前後放咗200度近視鏡片，佢都話清咗好多，跟住我強調『𠵱家我再加深啲，睇吓清唔清楚』，其實我係放咗一塊平光鏡，但佢就不虞有詐咁話好清楚，咁就證明佢係無近視！」&#13;<br> 胡教授說好多小朋友都希望戴眼鏡，建議家長可配一幅平光鏡或太陽眼鏡給小朋友，滿足他們之餘，亦不怕苦害一雙健康眼睛。</fontstyle></spanclass></p><p><spanclass><fontstyle>專家意見：  &#13;<br> 據胡教授所講，Cathy所做的其實是糾正弱視的做法，並不是可以預防或控制近視。而以科學角度來看，一些視力訓練、氣功又或者是國內流行的健眼操，對控制或預防近視仍未得到確認。&#13;<br> &#13;<br> <spanclass><fontstyle>何謂假近視？  &#13;<br> 假近視會出現在小朋友和大人身上。由於眼球內的晶體在觀看近距離的東西時，會自動變形對焦，如長期在這個狀態下，例如小朋友經過連日的考試、長期打遊戲機等又缺乏休息的話，控制晶體變形的睫狀肌便得不到鬆弛，暫時出現假近視。&#13;<br> &#13;<br> 參考網址：<ahref http:>www.hkappo.org.hk &#13;<br> </ahref></fontstyle></spanclass></fontstyle></spanclass></p></body></html>