<html><header><meta charset="utf-8"><title>印度乒乓 - 左丁山</title></header><body><h1>印度乒乓 - 左丁山</h1><p>體育界活躍分子老L在新年前請左丁山到沙田馬會會所二樓「銀袋」飲下午茶，傾吓閒偈。喺「銀袋」飲茶啲人，十分悠閒，坐響度夠晒輕鬆。左丁山去洗手，經過一位男士背後，呢位仁兄豎起用木夾夾住嘅嗰張報紙，全神睇緊。成張報紙打直遮住佢塊面，佢位女伴坐響對面，唔知佢睇緊乜，左丁山後面行過。當然睇到佢係睇緊《蘋果日報》G版圖文並茂介紹澳門打雙飛，啲肉感女人照片放到咁大，近視眼都睇到啦。&#13;<br>老實講，G版唔係唔睇得，不過冇理由喺馬會咖啡室當住女伴面前公然登起嚟睇啩，唔淨止對女伴冇禮貌，其他女會員亦覺得肉酸啫，呢啲男人實在要再教育。&#13;<br>好多年前，馬會只供應《華僑》、《星島》，後來大概因應會員要求，餐廳供應多幾張報紙畀會員閱讀，但就冇抽走啲兒童不宜嘅「成年人專版」，於是間中會出現一啲令女會員面紅嘅情況。&#13;<br>同老L講體育，經常可以吸收新知。佢話亞洲體壇之中，以前被慣常認為窮國嘅印度，異軍突起，啲年輕印度乒乓選手，非常有水平，而且啲印度小子體能特佳，捱得起緊湊緊密嘅賽事，未來幾年可以威脅中、日、韓；而且印度𠵱家富起來，與伊朗等國家聯手，爭辦賽事，而經常與中國聯手嘅日本、南韓，就五行缺水，唔敢拍心口，搞到中國在亞洲乒乓球壇，冇以前咁話得事㖭。印度啲資訊科技業發展迅速，已非吳下阿蒙矣。</p></body></html>