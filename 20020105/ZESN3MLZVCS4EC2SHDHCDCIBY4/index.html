<html><header><meta charset="utf-8"><title>新登場：<br>傳統印馬泰菜香而不辣最正宗</title></header><body><h1>新登場：<br>傳統印馬泰菜香而不辣最正宗</h1><p>一般人以為印、馬、泰國人必定是無辣不歡，紅、黃、綠咖喱、沙律碟碟都要有咁辣得咁辣?當然唔係啦，深究三地的飲食文化，要做到香而不辣先至係最正宗嘅至高境界。最近進駐杏花新城的雙辣船，一店有齊以上三地較少有的傳統菜式，有辣有唔辣，以後唔怕辣到味蕾都麻痹啦！&#13;<br>記者：黃婉冰&#13;<br>攝影：伍慶泉</p><p><spanclass><fontstyle>經理推介：印度滑汁咖喱雞$58  &#13;<br> 咖喱汁混了果仁、雞蛋、奶等多種配料，特點是香咖喱味但無咖喱的辣味，是古時帝皇級的專有食品，成碗汁，最好當然係叫個飯或者薄餅送嚟食。&#13;<br> 試味報告：&#13;<br> 香夾滑，夠濃稠，有少少似食白汁，有咖喱香，唔食得辣最好揀呢款。</fontstyle></spanclass></p><p><spanclass><fontstyle>大廚推介：甜酸汁䱽魚$95  &#13;<br> 泰國人最鍾意食䱽魚，蘸粉炸至香脆，配以不同味道的汁料或蒜茸，但今次大廚就改一改，淋上有齊酸、甜、辣三種味的甜酸汁，內有香茅、南薑、檸檬葉，更多一份香料味。&#13;<br> 試味報告：&#13;<br> 魚肉拆骨啖啖肉，外脆內滑，酸甜汁開胃唔太辣，有少少似五柳魚。</fontstyle></spanclass></p><p><spanclass><fontstyle>香草蒜茸青口$58  &#13;<br> 最傳統的咖喱乾汁，配合本地人最鍾意嘅青口，青口用蒜茸炒香，淋上以香料為主的印度乾咖喱汁，汁分量不多，啱啱好掛在每隻青口上，吊一吊味。&#13;<br> 試味報告：&#13;<br> 咖喱汁唔算辣，但好香，略嫌蒜茸味仍未夠，再多些少會更好。</fontstyle></spanclass></p><p><spanclass><fontstyle>醃牛肉沙律$42  &#13;<br> 唔再係去骨鳳爪或西柚，取而代之的是牛肉，牛肉用泰國香料醃過再燒，鋪上青瓜、番茄、洋葱、葱同青檸汁，想辣，可以蘸些用辣椒、蜜糖、檸檬葉調校的汁，傳統汁料，甜、酸、辣，咩味都有。&#13;<br> 試味報告：&#13;<br> 牛肉有青檸酸香，個汁就以辣當先，唔蘸汁食都夠味。</fontstyle></spanclass></p><p><spanclass><fontstyle>油鬆餅$16  &#13;<br> 馬來西亞街頭最常見就係呢款薄餅，同印式唔同，呢款薄餅係要用手不斷重複摺叠，再放在爐上煎，出來的效果先有層次感同鬆軟。&#13;<br> 試味報告：&#13;<br> 鬆、香、脆，香酥味加口感外脆內煙韌，同咖喱汁最登對。</fontstyle></spanclass></p><p><spanclass><fontstyle>泰式香蕉布甸$24  &#13;<br> 西米糕同芒果糯米飯Out啦，不如試呢款唔似布甸嘅芒果布甸，用椰奶加入粟米、香蕉肉煮成，以香滑為主。&#13;<br> 試味報告：&#13;<br> 椰奶有好香香蕉味，反而唔太覺有椰汁味，入口香滑又有粟米粒𡁻下，暖食最好。</fontstyle></spanclass></p><p><spanclass><fontstyle>印度乳酪有助中和濃味  &#13;<br> 印度人向來喜歡以乳酪入饌，除可用作醃料令食物味道更可口外，另一用途就是中和各種濃味。印度人在每餐當中，都會有一碗淨乳酪加入青瓜茸，再撒上少少香料，就咁食，入口清新帶有少少清涼感覺，作用是幫助中和口腔內濃烈香料味，是印度人傳統飲食習慣。</fontstyle></spanclass></p><p>店名：雙辣船ChillieSark&#13;<br> 電話：25566638&#13;<br> 地址：杏花邨杏花新城G47-48號舖&#13;<br> 座位：90個&#13;<br> 營業時間：上午11時半至晚上十時半&#13;<br> 付款方法：現金及信用卡（Visa及Master）</p></body></html>