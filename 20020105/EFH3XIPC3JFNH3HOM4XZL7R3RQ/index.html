<html><header><meta charset="utf-8"><title>股壇瀏覽器：創業板股易炒歸邊</title></header><body><h1>股壇瀏覽器：創業板股易炒歸邊</h1><p>港股噚日勁升278點，有人冇等大市調整至較低水平就入市，有傳聞係中資刻意入市托高，咪畀班外資買到平貨，特別係新一批嘅盈富基金（2800），個市唔跌得，班芬佬焗住要買貴貨，盈富基金噚日再銷近2億個單位，所餘無幾。Cookie話，芬佬已開始增持，等唔切個市調整，升勢將要維持一段時間，主要係憧憬美股喺科技股帶動下上升，港股亦會受惠。<br> &#13;<br> <spanclass>數碼庫要重浮水面 &#13;<br> 數碼庫（8162）潛水已久，噚日大發神威，不但勁升25.3%，成交金額更高達2217萬元，反映有資金入市炒作。黑客話，今次至少要將股價推高至水面價0.50元至收手。此股招股時配售1.5億股，每股作價0.50元，但有消息話其中4476萬股配售價只係每股0.30元，批貨自然係關連人士至能攞到手，股份上市後，即刻出現震倉，股價質至最低0.175元，可能已經收夠貨，所以噚日就開車。&#13;<br> 其他創業板股份亦雞犬皆升，20大升幅中有8隻係創業板股份，大部分都係貨源歸邊，借勢炒上。&#13;<br> 銀行成日話搵食艱難，搞到大型證券商紛紛調低銀行股前景。阿虎噚日聽到前銀行公會主席王冬勝話，銀行審批民營企業貸款時要具備有市場知識，所以生意唔易做。&#13;<br> 以往銀行淨係識睇住磚頭借錢，大賺特賺，而甚少做企業貸款，𠵱家磚頭唔值錢，資金就冇出路。其實銀行要搵錢，都需要自我增值，增加各方面嘅專業知識，先至可以搵多啲放款出路，咪淨係靠磚頭搵錢，搵唔到錢就炒人。</spanclass></p></body></html>