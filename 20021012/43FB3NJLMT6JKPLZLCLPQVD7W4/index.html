<html><header><meta charset="utf-8"><title>3頻炸雞王PanasonicGD55水貨殺到</title></header><body><h1>3頻炸雞王PanasonicGD55水貨殺到</h1><p>家陣彩芒機當道，但Panasonic今回唔同你鬥好彩，反而繼續向手機體積的極限挑戰，推出尺寸比卡片還要細的GD55。以長直機身設計來說，GD55是市面上最細的一部，比之前以細見稱的卡片王T600還要細。咁即係有幾細？就好似小記食緊嘅雞中翼咁細囉！&#13;<br>&#13;<br>記者：招佩珊　攝影：黃子偉</p><p><b> GD55Profile</b> &#13;<br> 制式：GSM900/1800/1900三頻&#13;<br> 尺寸：77X43X16.9mm&#13;<br> 重量：65克&#13;<br> 通話時間：210分鐘&#13;<br> 備用時間：78.3-230小時&#13;<br> 功能：WAP、EMS、4和弦鈴聲、內置免提聽筒及遊戲&#13;<br> 售價：$2,680&#13;<br> 售賣點：MPHONE&#13;<br> 地址：深水埗鴨寮街185號地下&#13;<br> 電話：27289803</p><p><spanclass><fontstyle>周杰倫力撐配件加大碼  &#13;<br> 繼GD75後，周杰倫再度成為新機的代言人，今次同樣拍了電視廣告為GD55造勢，在「周杰倫變魔術篇」的廣告片中，Jay用GD55作為魔術道具冧女仔，GD55響Jay手上一時出現一時消失，無非是要Sell部機有幾輕巧有幾細部，廣告未必會響香港有得播，不過可以上網睇Jay點玩魔術（<ahref http:> http://www.p-club.com.tw/play_CF.htm  ）。買機時不但有一機一叉一電另一個耳筒的基本組合，另外重會有個所謂的「加值盒」，內裏有一個蛋形手機套、一副迷你啤牌及一隻收錄了廣告及製作花絮的VCD，但若然並非Jay的Fans，點都唔及額外送的一枚電池及充電座來得實際。</ahref></fontstyle></spanclass></p><p><spanclass><fontstyle>全球最細三頻機  &#13;<br> 尺寸有如卡片般大小的三頻機T600原來未算最細，皆因有部體積更細的GD55剛剛殺到，Panasonic更號稱是「史上超小手機」。至於外觀設計，與同門GD75的新色系相似，機身左右有兩條大銀邊，中間則用上另一種顏色，不過GD55加了條天線兼Size縮細了一大截。新機本身有銀、紅及粉紅3種顏色，而今回返的是比較大路的銀色，就算呢部原意為女士們設計的「MiniPhone」亦男女合用。不過講真，機身細連帶按鍵都細細粒，小記的手指頭屬於細碼都覺得㩒掣時的確有點難度，不是㩒錯隔籬個掣，就是鍵入電話號碼時都只㩒到7個字，要試多幾次先至能夠撥出電話，隻手有番咁上下細隻先至好向GD55挑戰。</fontstyle></spanclass></p><p><spanclass><fontstyle>自選三頻漫遊美加  &#13;<br> 三頻機會是部份用家買機的首要條件，不但適用於本地雙頻網絡，去到支援GSM1900制式的美加各地亦一樣用得到，而GD55就成為最新選擇。有別於一般自動搜尋網絡的三頻機，GD55可自行鎖定接收邊個頻率，例如GSM800/1900或GSM900/1900等，於本地可鎖定接收雙頻，於美加就可選擇接收GSM1900，從而可節省搜尋網絡時間。</fontstyle></spanclass></p><p><spanclass><fontstyle>自編4和弦鈴聲  &#13;<br> 時下手機必備元素當然要數和弦鈴聲，4、16、24、40和弦，總之靚聲不斷，而GD55都唔輸蝕，雖則並非至正的40和弦，但總算有基本的4和弦滿足你雙耳。不過，較特別的是GD55可以自己以鍵入方法自編和弦鈴聲，唔似得其他手機下下要經WAP才可下載到和弦鈴聲，唔用WAP就無得Load，直接鍵入的確夠方便。當然，假如內置的和弦鈴聲經已啱聽夠你揀又另作別論，再者，編得好唔好聽，亦要視乎個別的音樂天份。</fontstyle></spanclass></p><p><spanclass><fontstyle>新機多角度  </fontstyle></spanclass></p></body></html>