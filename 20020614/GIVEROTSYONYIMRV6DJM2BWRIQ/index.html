<html><header><meta charset="utf-8"><title>股壇瀏覽器：英皇科技水位有限</title></header><body><h1>股壇瀏覽器：英皇科技水位有限</h1><p>港股噚日先升後倒跌，收市報11119，跌28點，成交57億元。滙豐（005）近日被力壓，噚日跌1％，收92.50元，成交4.48億元。德昌電機（179）連跌兩日後反彈，前兩日曾經出力沽貨嘅里昂，噚日終買番轉頭，刺激股價反彈3.9％，收9.30元，成交1.82億元。&#13;<br> 英皇國際（163）以5148萬元出售英皇科技（283）34.94％予松日集團話事人潘蘇通，同時提出全面收購，稍後英皇科技會改名做松日通訊控股。松日集團從事先進電子通訊設備產銷，市場隨即憧憬英皇科技可以轉型為電子科技股，所以股份復牌後連炒兩日，噚日再升14.49％，成交463萬元。不過值得注意，英皇國際旗下英皇證券竟然向買家提供1.5億元融資，作為收購英皇科技之用，就真係有啲怪怪地，令到英皇與潘蘇通成為關連人士。<br> &#13;<br> <spanclass>升近全面收購價 &#13;<br> Cookie話，一般情況下，買方本身就算唔係好有米，亦一定覓得足夠融資才會提出收購，甚少要求賣方提供融資。英皇科技股價噚日升至0.245元，接近收購價0.25元上限，除非松日向英皇科技注資，否則股價難以再大幅上升，都係睇吓戲先。&#13;<br> 華潤置地（1109）最近被一間歐資大行睇中，目標價1.86元，重叫客戶大力掃貨，話可以炒落後。此股尋日勁升8.25%，收1.58元。大戶美其名話炒落後，其實係憧憬QFII與QDII好快有料到，而呢類細價中國概念股將有炒作。華潤置地升幅不小，留意其他細價股重好。&#13;<br> 阿　虎</spanclass></p></body></html>