<html><header><meta charset="utf-8"><title>一味窩輪：吼住再跌買新地Call輪</title></header><body><h1>一味窩輪：吼住再跌買新地Call輪</h1><p>大市調整，恒指6個交易日以來首次下跌，只係冇咗42點，照計調整未足，想買恒指或藍籌Call輪，不妨稍等。&#13;<br> 是日輪王係中電Call輪9183，正股（002）早幾日人升佢跌，昨日人跌佢升3毫，收31.3元，帶動9183彈升近18%，收24.7仙。呢隻輪下月8日到期，時日無多，溢價唔夠0.5%，槓桿率12.7倍。喺餘下日子，9183會跟足正股變化，波幅唔會細。&#13;<br> 近期升得多嘅藍籌股，昨日調整幅度較大。例如新地（016）就跌近2%，收報48.2元，刺激隻新地Put輪9432彈起14%，升輪榜排第3。&#13;<br> 如果港股只係調整，𠵱家再追新地Put輪水位未必多，不如等正股跌多1蚊左右，撈番多少新地Call輪，對象係9539，現價45.5仙，理想買入價係36-37仙。<br> &#13;<br> <spanclass>873完全玩唔過 &#13;<br> 昨日10大升輪榜上，有1件公司輪，就係海爾中建（1169）嗰隻873。正股最近有啲消息，股價昨收14仙，升近8%，帶動873彈咗10%，報5.5仙。873好長命，04年至到期，但數據好唔掂，行使價0.52元，同正股現價差好遠，溢價311%而槓桿率只得2.6倍，你玩埋我嗰份。&#13;<br> 章盛</spanclass></p></body></html>