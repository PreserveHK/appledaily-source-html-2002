<html><header><meta charset="utf-8"><title>一味窩輪：9252數據靚諗得過</title></header><body><h1>一味窩輪：9252數據靚諗得過</h1><p>恒指最低嗰陣10509，唔使落到去10400，即可止咳。收市10657，升65點，升幅雖然唔大，但上升股份係下跌股份嘅3倍，似乎係好現象，恒指試多一陣10500/10600，如果再唔破，可能代表尋底成功，等候下個月5窮6絕「7」翻身。&#13;<br> 長實（001）高低相差1.25元，低位65.50元，跌75仙，收66.50元，反升1格；低位跌得唔多，意味揸家惜售，短線可以睇番好些少。長實雖升，但熱門Call輪9063同9043，仍然分別下挫13%同11%，理由係正股升得唔勁，Call輪溢價收縮。&#13;<br> 𠵱家睇住長實慢慢爬番上去，搵長實Call輪埋手，最正路嘅係9252，現價66仙，壽命、溢價同槓桿率都啱數，諗得過。9063同9043唔係十分啱，除非正股一兩蚊咁彈升。<br> &#13;<br> <spanclass>買些少恒生輪9143 &#13;<br> 滙豐（005）係較為標青嘅恒指成份股，升1元，Call輪9030低溢價，跟貼，升13%。恒生（011）高低位相差75仙，收83.50元，冇升跌，博滙豐上升帶動恒生，買些少恒生Call輪9143，8月到期，現價34仙，溢價3.1%，槓桿率24.6倍，有得諗。&#13;<br> 章　盛</spanclass></p></body></html>