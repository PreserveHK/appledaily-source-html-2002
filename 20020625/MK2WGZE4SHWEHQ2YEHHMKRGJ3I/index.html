<html><header><meta charset="utf-8"><title>肥師奶推介</title></header><body><h1>肥師奶推介</h1><p>文：肥師奶</p><p>比目魚肉質堅實</p><p>我啲仔女都鍾意食煎炸食品，貪佢夠香口。雖然我自己鍾意食清清哋嘅清蒸魚，但有時都會就佢哋嘅口味，煎魚做餸。而講到煎魚，我就鍾意買比目魚嚟煎，因為佢肉質比較堅實，煎起唔易散，又無一般急凍海鮮嘅腥味，而且𠵱家比早前平咗四蚊一磅，較為經濟。&#13;<br> &#13;<br> 約$28/磅&#13;<br> 各大凍肉舖有售</p><p>新西蘭富有柿爽又甜</p><p>食柿最怕係食到澀柿，食富有柿就好少有呢個問題出現，所以咁多種柿之中，我最鍾意食富有柿。&#13;<br> 最近吉之島推出一款新西蘭富有柿，品質相當唔錯，爽口之餘，食味重相當甜，連皮食埋都唔覺有澀味，七蚊個雖然略貴啲，但我相信食過都會覺得物有所值，所謂一分錢一分貨，買個試試無妨，我肥師奶無介紹錯㗎！&#13;<br> &#13;<br> $7個&#13;<br> 吉之島有售</p><p>清潔海綿毋須加清潔劑</p><p>平日清潔嘅時候都要落好多嘅清潔劑，一來麻煩，二來有陣清潔劑味道。不過俾我肥師奶搵到呢隻叫「激落君」嘅清潔海綿，只要將佢濕水，就唔需要另外加清潔劑，可以去油迹、茶迹、頑固污迹。而由於無加清潔劑，可以用嘅範圍重好多，好似汽車、電器、家具，甚至係波鞋，最啱我啲仔女用，都幾方便又環保。&#13;<br> &#13;<br> $10/包（細裝）&#13;<br> $39/包（大裝）&#13;<br> 銷售點：吉之島、千色店</p></body></html>