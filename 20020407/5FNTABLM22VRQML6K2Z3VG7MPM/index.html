<html><header><meta charset="utf-8"><title>佳士拿Pacifica有型實用集一身</title></header><body><h1>佳士拿Pacifica有型實用集一身</h1><p>喺最近舉行嘅美國紐約車展上，佳士拿展出咗一款快將推出嘅新車；此車除外形突出吸引外，實用嘅車廂布局同出色嘅性能表現，亦係佢嘅賣點所在。佢係邊款新車？之唔係佳士拿全新嘅Pacifica囉！&#13;<br>從相片中可以睇到，呢款快者可望於明年初推出嘅Pacifica，造型極富流線形之餘，兼帶有些許跑味；當中一對炯炯有神嘅頭燈，襯以闊大鬼面罩組合，望落分外突出吸引，而開啟幅度甚大嘅尾門，配合車子本身嘅低地台設計，令乘客提存儲於尾箱嘅行李時，變得十分方便。&#13;<br>車廂布局亦見寬敞，加上以真皮鑲嵌而成嘅座椅；設備配搭又見齊全，除有高級音響及原廠冷氣外，另外更備有可作多段式調校嘅駕駛席、電動天窗等設備，以增強乘坐舒適度。至於機械方面，新車將會以一台3.5公升V6引擎，作為佢嘅動力核心，另外配合上一台4前速全自動波箱，更能令新車可有更出色嘅性能表現。唔知香港嘅車迷，有無機會一睹呢部Pacifica嘅風采呢？</p></body></html>