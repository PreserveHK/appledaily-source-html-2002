<html><header><meta charset="utf-8"><title>金枕頭　貨漸多&#13;<br></title></header><body><h1>金枕頭　貨漸多&#13;<br></h1><p>天氣回暖又係榴槤當造之時，我肥師奶又可以大擦一番嘞。雖然早前都已經有金枕頭上市，但貨源都唔及家陣多，最近多咗果檔有金枕頭賣，金枕頭係榴槤中最好食嘅一種，味道香濃，果肉乾身但腍滑，食落又甜，鍾意榴槤一定話佢正，趁家陣天氣重未太熱，食榴槤都未致於會太燥，一次食多幾件至夠爽呢！&#13;<br>$6-$8/磅&#13;<br>各大果檔有售</p><p><spanclass><fontstyle>夏日白莧菜登場  &#13;<br> 莧菜係夏天嘅理想蔬菜之一，繼通菜上市後，白莧菜亦登場。白莧菜係夏日價廉物美嘅蔬菜，佢耐熱易於種植，遲吓盛夏嘅話，貨多價錢更平。天氣回暖，容易令人心煩氣躁，以莧菜滾湯佐膳，有清熱解燥功效。莧菜含豐富鐵、鈣質，補血功效亦甚佳，女士要進補食莧菜都可以，但體質虛弱者只宜進食適量。&#13;<br> $6-$7斤&#13;<br> 各大菜檔有售</fontstyle></spanclass></p><p><spanclass><fontstyle>石狗公　煲湯最佳  &#13;<br> 初春時份係石狗公較多產量嘅季節，呢排賣生猛海魚嘅魚檔時時見到石狗公蹤影。石狗公體形細細，每條約三吋長左右。石狗公頭大身細，唔算多肉食，但係我肥師奶最鍾意用佢嚟煲湯，啖湯特別清甜。&#13;<br> $28-$36/斤&#13;<br> 各大海鮮檔有售&#13;<br> &#13;<br> 文：肥師奶</fontstyle></spanclass></p></body></html>