<html><header><meta charset="utf-8"><title>若非緋聞所害已拍拖<br>郭羨妮對子華最有Feel</title></header><body><h1>若非緋聞所害已拍拖<br>郭羨妮對子華最有Feel</h1><p>現年二十七歲的郭羨妮（Sonija），由空中小姐搖身一變成為受無綫力捧的當家花旦，出道兩年多來被封緋聞皇后，先後與古天樂、黃子華及谷德昭等人拉上關係。Sonija坦承對子華很有feel，可惜未有進一步發展已被傳媒唱散，至於古仔，她僅奉上一句「NotMyCupofTea」（意譯：不合我的口味）。</p><p><spanclass>愛情篇--愛子華才氣 &#13;<br> 郭羨妮（Sonija）成為九九年港姐冠軍後，至今出道兩年多，已迅速成為無綫當家花旦之一，隨着知名度提升，追求者亦漸增。去年Sonija宣布與空中少爺男友的一段情結束後，便先後跟古天樂、谷德昭及黃子華等人傳出緋聞。<br> &#13;<br> <spanclass>擇男友重內涵 &#13;<br> Sonija說：「我好怕啲人用緋聞皇后嚟形容我，出道兩年幾，傳過三次緋聞，唔算係好多。上年我同男朋友宣布分手，主要原因係我入咗娛樂圈之後，自己識嘅嘢多咗好多，開始發現同佢喺好多方面唔夾，所以我就主動同佢提出分手。&#13;<br> 「𠵱家我都未搵到一個可以同我穩定發展感情嘅對象，其實我搵對象嘅條件真係好簡單，最緊要思想方面可以溝通到，對方唔一定要大富大貴或英俊不凡，我愛男友有才氣多於一切，物質對我嚟講唔係咁重要。」<br> &#13;<br> <spanclass>肥谷只是朋友 &#13;<br> 去年Sonija與黃子華合演電影《一蚊雞保鑣》時，曾傳出二人日久生情，Sonija更數度留宿子華家中，難道Sonija就是因欣賞子華的才氣？&#13;<br> 「我根本都冇去過子華屋企過夜。有時我覺得藝人同藝人之間，要發展一段感情唔係咁容易，好多時段感情未穩定，大家開始有啲feel想進一步時，已經俾傳媒唱散。我承認係好欣賞子華同谷德昭，肥谷就一定知我對佢冇feel，所以我哋真係好朋友關係，時不時會聯絡吓，講吓人生，講吓拍戲嘅嘢。&#13;<br> 「至於同子華嘅關係，我哋啱啱開始有啲feel，但雙方未有進一步，已經俾人講成咁，大家都會好自然咁卻步啦！&#13;<br> 「至於我另一個緋聞男友古天樂，雖然啲人傳到好似真嘅一樣，但我同古仔係兩類人，佢完全唔係我杯中嘅茶，唔係咁feel。古仔份人太情緒化，記得陣同佢拍」</spanclass></spanclass></spanclass></p><p><spanclass>渴望尋獲真愛 &#13;<br> Sonija不諱言很渴望找到一個愛自己的新男友，她說：「我都知道要搵對象冇得心急，我又唔會主動去追求男仔，始終都要有番啲女性矜持。做我哋呢行，圈子好窄，工作時間忙，唔好話識男朋友，識朋友都難，所以𠵱家我啲好朋友都係圈中人，好似肥谷、林保怡、陳琪同唐寧就同我最傾得埋。&#13;<br> 「如果我當對方係朋友，我就冇乜保留，可以講我係好容易信一個人，所以特別容易受傷害，俾朋友傷害嘅話，我會好傷心，不過我就唔係一個易喊嘅女人。記憶中喺十八歲嗰年，我同初戀情人分手，受咗好大打擊，我就喊咗幾場，學業又一落千丈，心情要好耐先可以平復。」<br> &#13;<br> <spanclass>事業篇--妒忌楊思琦 &#13;<br> 郭羨妮在娛樂圈發展初期，她自言極不適應，因為做任何事都好像被人監視，而且因為她受無綫力捧，有些女藝員對她頗為敵視。<br> &#13;<br> <spanclass>出道曾遭排斥 &#13;<br> 「初時我都唔知點解，我同公司啲女藝員撞到，咁禮貌上我會同對方打個招呼，點知對方竟然好不屑咁擰歪面，連一啲同我合作過拍劇嘅女藝員都係咁。&#13;<br> 「其實嗰啲對我敵視嘅藝員唔鍾意我，只係出於一時妒忌心，佢哋嘅心情我可以理解，所以我唔會嬲佢哋，因為我自己曾經都有呢種心態。好似楊思琦（應屆港姐冠軍）選完港姐出嚟，公司對佢好重視，我都曾經有啲妒忌，但呢種感覺好快克服咗，因為每個人都有自己嘅角色，各有優點，冇必要同人比較。</spanclass></spanclass></spanclass></p><p><spanclass>自彈演技差勁 &#13;<br> 「啱啱入行嗰陣，我成日諗點樣可以快啲紅，但做咗呢行兩年幾之後，個人成熟咗，反而冇咗呢啲急進諗法，反而會諗吓點充實自己，睇番自己喺《尋秦記》嘅演出，真係做得好差，可能因為冇受過正統嘅演戲訓練，加上又第一次做戲，始終未識得點去掌握角色神髓啦！所以我得閒都會請教吓谷德昭，𠵱家慢慢都摸到啲演戲門路。」&#13;<br> Sonija表示雖然她對這個圈子有濃厚興趣，但並不想以藝人為終身職業。&#13;<br> 「娛樂圈競爭咁大，有時一個藝人嘅去留，都未必可以由藝人自己控制，所以我一直有讀番書嘅心態，起碼將來唔做呢行，我有番咁上下學歷，要轉行都容易啲，所以以前喺加拿大讀大學，我都好勤力。」<br> &#13;<br> <spanclass>家庭篇--在家千日好 &#13;<br> 郭羨妮十八歲在港完成中五課程後，舉家移民加拿大。讀完大學後她當上頭等機艙空中小姐，專門負責加、港航線，後來她當選港姐，舉家又為她返港定居。<br> &#13;<br> <spanclass>兩年數度搬屋 &#13;<br> Sonija說：「我哋一家人返嚟香港定居之後，阿哥自己搬咗出去住，我就同媽咪租咗太子道一個千呎單位，同三隻狗一齊生活，而爹哋就去咗內地做生意，所以只剩番媽咪照顧我。媽咪唔知係咪怕悶，定係太過關心我，所以好多時我去開工，媽咪都鍾意陪埋我一齊。」&#13;<br> Sonija似乎有搬屋癮，出道兩年已經數度搬屋，現時最大心願是置業，有一個屬於自己的舒適安樂窩。</spanclass></spanclass></spanclass></p><p><spanclass>夢想購安樂窩 &#13;<br> 「我雖然係好想買樓，但買樓嘅錢唔少，我𠵱家冇咁多錢，為咗買樓我會努力搵錢。平時如果唔使開工，我都係逛吓書局，又或睇吓戲，好多時都會留喺屋企，所以一個舒適嘅居所，對我嚟講都幾緊要。」<br> &#13;<br> <spanclass>後記： &#13;<br> 郭羨妮其實很適合在娛樂圈發展，因為她聰明、有野心，若好好磨練演技，發展肯定可以更上一層樓。筆者很怕一些藝人出出入入時，都要有幾個助手隨身。Sonija接受訪問當日，只有母親陪伴身旁，每事親力親為，確實少了一份架子，多了一點親切。&#13;<br> 撰文：陳月媚　攝影：仇志德　協力：何國豪</spanclass></spanclass></p></body></html>