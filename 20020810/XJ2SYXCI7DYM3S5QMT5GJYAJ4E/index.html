<html><header><meta charset="utf-8"><title>行超市：<br>吉之島15周年特價精選</title></header><body><h1>行超市：<br>吉之島15周年特價精選</h1><p>為預祝十月正式踏入15周年，吉之島每個月中旬，都會舉行「周年感謝超特賣」，現時至下周三即有「周年均一價貨品」，部份貨品均以十五蚊、百五蚊等超值價出售，好似一套有三樣產品嘅日本Kawai梨，原價要成二百幾蚊，家陣只係一百五十蚊，計落相當抵㗎。另外由今日起至本月二十一日，全線吉之島都做緊四洲日本食品展銷節，展銷嘅食品都好抵，總之行入吉之島總有你着數啦！&#13;<br>&#13;<br>記者：陳冰麗攝影：周旭文&#13;<br>ImageGirl：Queenie</p><p><b> 周年均一價推介</b> &#13;<br> <spanclass><fontstyle>日本Kawai梨套裝平兩成半  &#13;<br> 一套包括有一罐80粒嘅鈣糖、一罐100粒嘅日本魚肝油丸及一盒18粒嘅EC維他命丸。家陣只係百五蚊，比原價足足平五十五蚊。成日怕小朋友食糖無益，呢款套裝有齊鈣糖、魚肝油丸及維他命丸，絕對有益得多，相信係父母嘅首選啦！&#13;<br> &#13;<br> 特價$150套&#13;<br> 原價$205套</fontstyle></spanclass></p><p><spanclass><fontstyle>優惠裝餅乾一套三種口味  &#13;<br> 平時買定啲餅乾看門口，等肚餓時就可以隨時攞出嚟作為醫肚方便小食。呢款必勝佳優惠裝餅乾，一套有三種唔同口味嘅餅乾在內，包括有朱古力餅、梳打餅及茶餅各一包，三種餅乾都各有風味，餅乾又夠香脆，作為醫肚或下午茶小食都啱呢。&#13;<br> &#13;<br> 特價$15套&#13;<br> 原價$22.5套</fontstyle></spanclass></p><p><spanclass><fontstyle>同治堂涼茶健康飲品  &#13;<br> 飲涼茶點都比飲汽水有益得多，尤其是家陣仔女放緊暑假，為免佢哋打開雪櫃就攞汽水飲，最佳方法就係減少買汽水，況且家陣飲涼茶分分鐘重抵過飲汽水。正在減價嘅同治堂涼茶，1.5公升裝只係十五蚊，相當抵飲，不過現時只係雞骨草及夏枯草做特價。&#13;<br> &#13;<br> 特價$15/1.5公升&#13;<br> 原價$19.9/1.5公升</fontstyle></spanclass></p><p><spanclass><fontstyle>海珠啤酒平一成半多  &#13;<br> 鍾意飲啤酒嘅人，喺炎炎夏日裏自然唔少得啤酒一份，介紹大家飲呢款海珠啤酒，中國出品，勝在價錢平，一罐335毫升容量，平時平均都只係四個幾，家陣更加抵飲，每罐只係三個幾，閒時鍾意啤一啤，大可以考慮吓呢隻經濟裝啤酒。&#13;<br> &#13;<br> 特價$15/4罐&#13;<br> 原價$18/4罐</fontstyle></spanclass></p><p><b> 其他抵買推介</b> &#13;<br> <spanclass><fontstyle>阿波蘿雪糕雪條半價出售  &#13;<br> 屋企啲雪糕、雪條將近食晒嘅話，不妨趁減價入定貨。本周大冧價有阿波蘿雪糕、雪條，全部只係原價嘅一半價錢，相當抵，選擇包括有6支裝呍呢拿脆皮、8支裝嘅夾心雪條等，全部只係$12袋，另$10袋，則係分別有朱古力、呍呢拿、芒果及芋頭四種口味嘅雪糕。&#13;<br> &#13;<br> 雪條特價$12袋原價$24袋&#13;<br> 雪糕特價$10袋原價$20袋</fontstyle></spanclass></p><p><spanclass><fontstyle>Topvalu烏龍茶大樽抵飲  &#13;<br> Topvalu烏龍茶係吉之島自己品牌，採用中國茶葉鐵觀音、水仙為原料，再經日本製造，品質絕對有保證。呢款烏龍茶無添加糖或任何色素，所以大可以放心飲，茶味濃郁，現兩公升都唔使二十蚊，確實抵飲。&#13;<br> &#13;<br> 售價$19.9/2公升</fontstyle></spanclass></p><p><spanclass><fontstyle>網紋蜜瓜質素好  &#13;<br> 帶有網紋嘅蜜瓜原產地日本，平時一個至少要幾十蚊，不過呢款網紋蜜瓜則經濟好多，一個只係十幾蚊，大概有三、四磅重，咁平係因為祖國出產，由日本取種移至中國種植，雖然味道稍為淡啲，但整體質素與日本種相差唔多。&#13;<br> &#13;<br> 售價$15.9個</fontstyle></spanclass></p><p><spanclass><fontstyle>Sunmagic果汁荷蘭入口  &#13;<br> Sunmagic果汁由荷蘭入口，果汁全部百分百以鮮果製造，有車厘子、西柚、橙、蘋果、菠蘿多種口味。開Party作為招呼朋友就最啱，家陣1公升裝只需要十蚊多啲，真係比汽水更加抵飲。&#13;<br> &#13;<br> 特價$10.5/1公升&#13;<br> 原價$14.9/1公升</fontstyle></spanclass></p><p><b> 四洲日本食品推介</b> &#13;<br> <spanclass><fontstyle>大碗麵每碗平七蚊  &#13;<br> 閣下係大胃王嘅話，一個普通裝杯麵都未必夠飽，不過有咗大碗麵嘅出現，問題就不大，因為一個大碗麵幾乎相等於兩個半普通杯麵份量。平時一個大碗麵閒閒哋都要十幾蚊，家陣七蚊都唔使，重係日本四洲出品，有紅燒牛肉及排骨酥麵，兩者都分別附有鮮肉、辣油及調味包在內，只要加熱就食得。&#13;<br> &#13;<br> 特價$6.9碗&#13;<br> 原價$13.9碗</fontstyle></spanclass></p><p><spanclass><fontstyle>雜菜咖喱平近一半  &#13;<br> 炎炎夏日無胃口，食少少咖喱有助增加食慾。買現成有齊料及汁嘅咖喱自然係方便之選。由日本出產嘅好侍咖喱樂，咖喱味濃郁，不太辣，比較適合港人口味。&#13;<br> 家陣買兩盒只係十蚊，平時一盒都接近呢個價，有少辣及中辣供選擇。&#13;<br> &#13;<br> 特價$10/2盒&#13;<br> 原價$9.9盒</fontstyle></spanclass></p><p><spanclass><fontstyle>Pokka鮮果汁成份天然  &#13;<br> 四洲出品Pokka百佳牌，大家應該唔會太陌生，今次推出兩款鮮果汁，包括有橙汁及蘋果汁，成份天然，不含人造色素，大可以放心畀小朋友飲用，而且佢甜度適中，唔會話愈飲愈渴嘅感覺。除果汁外，檸檬紅茶都係唔錯嘅選擇，全部容量350毫升，家陣特價只係$4.3樽。&#13;<br> &#13;<br> 特價$4.3樽&#13;<br> 原價$5.9樽</fontstyle></spanclass></p><p><spanclass><fontstyle>Pokka烏龍茶無糖夠解渴  &#13;<br> 市面上愈出愈多烏龍茶，飲用烏龍茶好處多，解渴又怡神，食滯咗重有去油膩、助消化作用㖭！Pokka烏龍茶係一款無加糖及色素嘅健康飲品，雪凍飲更解渴，男女老少都啱飲。&#13;<br> &#13;<br> 特價$3.2罐&#13;<br> 原價$4.6罐</fontstyle></spanclass></p></body></html>