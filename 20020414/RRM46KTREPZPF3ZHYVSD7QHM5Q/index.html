<html><header><meta charset="utf-8"><title>問責不如問米 - 陳也</title></header><body><h1>問責不如問米 - 陳也</h1><p>部長問責制，部長上頭有司長，司長頂頭有大老細，大老細後面，還有坐鎮中南海的大家長，大家長又有先烈元老撐場，後台分門劃派。總之一句講晒，部長係三文治中間那一片青瓜，食之無味，一啖咬落去，味如嚼襪，係咁多。&#13;<br> 我不反對部長，不過對「問責」這個字眼有意見。問責似懶人縮寫，又像日文繙譯。問責不合時宜，因為部長向來卸責叻過問責。既然名堂跟實質功能不符，不如改行另一制，例如：&#13;<br> 部長問米制。十一個部長齊齊圍住圓桌，摸住龜殼，翻晒白眼開會，顯示團結新氣象。眾所周知，老董迷信風水，助選團投其所好，捐款也講好意頭；像方逸華小姐捐獻33,333.30元正。老董帶頭，十一個部長有事無事都誠心上香，打通鬼眼，向地獄冥府的民意取經，集鬼神無邊法力，祈求治港出神入化。出亂子時，賴閻羅王，讓牛鬼蛇神孭鑊好了。問米一定得米。&#13;<br> 部長問價制。政府鬧窮，赤字纍纍，所以部長要時時問價，做個精明決策人。格價最叻是鄭裕玲，慳家之冠則是小甜甜，部長搵晒師奶做，特區想窮都幾難。&#13;<br> 部長問候制。民心怨躁，部長遭市民問候的機會頗多，部長怎麼回應，是政治藝術。最好用藝術修辭學，抽象地回敬後現代問候語。官民朝晚互相問候，時時提起娘親和祖宗十八代，天天都像過母親節和清明節，假日氣氛，濃過山頂大霧。</p></body></html>