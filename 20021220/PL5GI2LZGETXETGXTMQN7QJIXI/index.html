<html><header><meta charset="utf-8"><title>戰國時代玩一夜情<br>馮仁昭四圍超：曼玉搞到偉仔㷫烚烚</title></header><body><h1>戰國時代玩一夜情<br>馮仁昭四圍超：曼玉搞到偉仔㷫烚烚</h1><p>馮仁昭前晚走咗去灣仔會展睇《英雄》，先唔好講部戲好唔好睇，戲中劍客李連杰向秦王陳道明講長空（甄子丹飾）同飛雪（張曼玉飾）曾有「一夜之情」，所以飛雪同殘劍（梁朝偉飾）三年冇講過嘢。哈！又估唔到喺戰國時代，啲人都識得講一夜之情，又幾in喎！<br> &#13;<br> <spanclass>陳道明最好戲 &#13;<br> 如果純睇製作，《英雄》嘅大場面同攝影技巧，都可以睇到導演嘅功力，但個劇本可以再好啲。如果偉仔同曼玉段情再拍深入啲，戲味可能會重好，而章子怡個角色就可有可冇咯！&#13;<br> 演員之中以陳道明做得最好。雖然部戲有不足之處，但馮仁昭覺得呢類大片始終值得一睇嘅。<br> &#13;<br> <spanclass>徐子淇買乳貼壓驚 &#13;<br> 徐子淇噚日喺中環Q8出席浪琴表宣傳活動，佢着嘅低V衫由大會提供，佢話一着上身即刻嚇咗跳，話未着過咁性感嘅衫，所以即刻同媽咪一齊落街買乳貼。喺英國讀緊書嘅徐子淇趁聖誕檔期返香港搵外快，但佢話今次嘅行程緊迫，只係得二十五號嗰日可以陪吓屋企人。</spanclass></spanclass></p><p><spanclass>萬綺雯選工姐好頭痛 &#13;<br> 萬綺雯噚日喺金鐘現代美容中心，為工展小姐嘅「最具活力小姐獎」做評判，最後由一號林惠轉奪得。&#13;<br> 萬綺雯對於九位候選佳麗讚不絕口，佢話：「今次質素都好平均，重有幾個特別標青。不過今次工展小姐最重要梗係要睇吓佢哋夠唔夠活力，樣唔一定要好靚，所以做評判都好困難。」<br> &#13;<br> <spanclass>黃品源以小齊為目標 &#13;<br> 黃品源噚日喺海逸酒店，宣布明年一月七號喺紅館舉行一場《黃品源簡單情歌演唱會》，重請咗譚詠麟、任賢齊同盧巧音做嘉賓，門票價錢亦同兩年前嘅個唱一樣，黃品源用國語話：「開演唱會不是為了賺錢，我的歌酬也沒有增加。」喺記者會上，司儀叫錯咗佢做小齊（任賢齊），佢話：「我的髮型像他嗎？我也希望像他一樣做到亞洲天王。」<br> &#13;<br> <spanclass>董太請肥肥到禮賓府 &#13;<br> 董建華夫人日前同德育關注小組一班幹事，去演藝學院睇沈殿霞同陳潔靈等主演嘅舞台劇《麗花皇宮2003》，完場之後，董太去後台探班，重同肥肥嚟個擁抱㖭。噚日負責《麗》劇嘅公關公司，發新聞稿話董太認為此劇係香港文化藝術嘅代表作，希望劇中演員第日可以到禮賓府演出，重建議到內地巡迴表演。</spanclass></spanclass></spanclass></p></body></html>