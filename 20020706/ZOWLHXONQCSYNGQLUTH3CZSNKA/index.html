<html><header><meta charset="utf-8"><title>用車報告：<br>歐寶Omega3.2i-Line用家報告寬敞舒適</title></header><body><h1>用車報告：<br>歐寶Omega3.2i-Line用家報告寬敞舒適</h1><p>今回《用車報告》，我哋搵嚟以歐寶Omega3.2i-Line作座駕嘅蔡先生，同大家講吓對其座駕嘅滿意和不滿之處；而喺整個訪問過程中，蔡先生不斷盛讚車子空間寬敞，兼且設備齊全易用，為其帶來不少方便。難怪當問及為何會選擇此車作座駕時，佢只簡單回答一句——「抵買」啦！&#13;<br>&#13;<br>記者：鄭達基　攝影：陳智良</p><p><b> 蔡先生選擇Omega兩大原因</b> &#13;<br> <spanclass><fontstyle>原因一&#13;<br> 造型極具活力感  &#13;<br> 已擁有二十年駕駛經驗，兼曾以多款歐日名車作座駕嘅蔡先生，當被問及為何會選擇以Omega3.2i-Line作座駕時，佢除咗以「抵買」兩字來形容之外，加裝有全車原廠i-Line包圍，而變得活力十足嘅造型，亦為其過人之處；加上相宜嘅售價，故此蔡先生便於今年五月，以32萬嘅價錢購入此車作座駕。</fontstyle></spanclass></p><p><spanclass><fontstyle>原因二&#13;<br> 車廂闊落性能表現佳  &#13;<br> 「闊落嘅車廂空間及齊全車廂設備，都係Omega3.2i-Line令我對其心動嘅原因嚟㗎！」蔡先生說。皆因此車前後排以高級真皮鑲嵌而成，加上空間充裕，乘坐倍見貼服舒適，中控台設備又見齊全，後排更備有冷氣送風口，因而令享受程度進一步提升，而且隔音工夫一流，行車時亦沒有太多噪音傳入車廂。同時，一台3.2公升V6引擎嘅強勁動力輸出，響一套4前速自動波箱輔助下，亦能給予蔡先生有敏捷嘅起步及加速反應㖭。</fontstyle></spanclass></p><p><b> 缺點</b> &#13;<br> 講到缺點方面，蔡先生就認為車上一套音響嘅接收能力較弱，當車子進入隧道時，往往要利用人手才可調校至適當嘅頻道，去收聽喜愛嘅電台節目；而原裝音響嘅CD匣，所能存放CD嘅數量亦較少，若能改配8碟CD匣會更好。</p><p><spanclass><fontstyle>售後服務  &#13;<br> 「雖然我部車因為行得咪數較少，未曾到過代理維修服務中心作檢查，但我覺得代理嘅售後服務，比其他代理或車房會來得較好。」事緣蔡先生嘅座駕早前發覺有些許問題，於是致電到維修服務中心要求作出檢查；除接聽電話嘅職員態度親切外，兼且重以最短嘅時間，替其座駕作出維修。難怪蔡先生對代理嘅售後服務表現，給予頗高嘅評價啦。</fontstyle></spanclass></p><p><spanclass><fontstyle>歐寶Omega3.2i-Line小檔案  &#13;<br> 於去年重投香港汽車市場嘅歐寶汽車，新代理表現十分積極，先後引入多款新車抵港，成為一時佳話；而為爭取更高市場佔有率，佢哋喺今年四月更為旗下嘅Omega3.2型號，加推裝有全車原廠i-Line包圍嘅Omega3.2i-Line特別版，兼且有齊全車豪華設備，加上$320,000嘅售價，難怪自推出以來，一直咁受車迷歡迎啦。</fontstyle></spanclass></p><p><spanclass><fontstyle>歐寶Omega3.2i-Line規格  &#13;<br> 引擎：3175ccV6DOHC&#13;<br> 馬力：218ps/6000rpm&#13;<br> 扭力：29.6kgm/3400rpm&#13;<br> 傳動：4前速自動波，前輪驅動&#13;<br> 懸掛：（前）麥花臣支柱（後）多連桿&#13;<br> 制動：（前）透氣碟（後）碟式（ABS）&#13;<br> 輪胎：235/45R17&#13;<br> 尺碼：4898×1514×1455mm&#13;<br> 軸距：2730mm&#13;<br> 車重：1680kg&#13;<br> 0-100公里：9.0秒&#13;<br> 極速：240km/h&#13;<br> 2002年售價：$320,000&#13;<br> 現時售價：$320,000&#13;<br> &#13;<br> <b> 用家大募集</b> &#13;<br> 如果你係車主，你嘅座駕已落地三個月以上，不論對座駕是讚是彈，我哋都願意將你嘅心聲寫成用家報告，與讀者分享。&#13;<br> 郵寄：香港將軍澳工業邨西駿盈街八號《蘋果日報》副刊「車天車地」版「用家報告」收&#13;<br> 傳真：27420542&#13;<br> 電郵：<ahref>auto@appledaily.com （請註明姓名、年齡、聯絡電話、電郵及車輛型號）</ahref></fontstyle></spanclass></p></body></html>