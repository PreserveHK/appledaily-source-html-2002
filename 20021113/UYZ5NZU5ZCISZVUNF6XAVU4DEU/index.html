<html><header><meta charset="utf-8"><title>一味窩輪：中移動輪短炒9532</title></header><body><h1>一味窩輪：中移動輪短炒9532</h1><p>港股似乎走喺美股前頭，前日大跌後，美股隔晚散落去，但港股昨日則回升，恒指進帳32點。期指醒過恒指，升90點，由前日低水50點，變成高水7點，好現象。&#13;<br> 恒指改變成份股，指數基金按名單辦事，有啲啲中移動（941）要掟出市場，應該搞掂，中移動昨收19.35元，升15仙，兩日都喺19元左右搵到支持，短線可以睇番好啲。搵Call輪炒，中移動Call輪可以望多兩眼。&#13;<br> 中移動熱門Call輪9526昨收14.2仙，升3.7%；9532收14.7仙，升2.1%。兩隻對象，暫時以9532靚啲。&#13;<br> 中電信（728）後日掛牌，招股價1.47元，貼近NAV，估計會有捧場客，中電信登場做好，帶動中移動上番幾毫子，揸9532博賺15-20%利錢。<br> &#13;<br> <spanclass>和黃想升　買Call輪 &#13;<br> 電訊股硬淨，中移動升15仙外，電盈（008）升3.4%，有電訊「質地」嘅和黃（013），早段曾殺上49.70元，有心人想做嘢，收49.20元，微升1格，有機會炒番上去。1對熱門Call輪9516同9518，條件差唔多，以9518稍勝一籌，明年2月到期，現價39.5仙，溢價8.8%，槓桿率12.5倍，短炒博呢件。&#13;<br> 章盛</spanclass></p></body></html>