<html><header><meta charset="utf-8"><title>急諗到癲 - 陳也</title></header><body><h1>急諗到癲 - 陳也</h1><p>董建華在無對手之下自動當選，七一四張鐵票提名，遞交表格那天，已經知道賽果，這種選情也可以叫做選舉，實在搞笑。但既然董特首已經閃電拜堂，生米煮成熟飯，個飯煲又是中南海特製，有入冇出，想倒都難。未來五年，做市民的惟有隻眼開隻眼閉，事事向正面想，譬如，諗諗董建華的強項。&#13;<br> 以形象來講，董特首沒有阿茂整餅，既沒有箍牙，也沒有留長手指尾甲過三關。董特首愛耍太極而不是游泳，是以從來不會露兩點，扯高泳褲到心口的老人下海風頭，留給江主席出個飽。單是這點看，董特首還是對市容有所堅持的。&#13;<br> 跟其他商家鉅子不一樣，董特首奉行一夫一妻制，唱《回歸頌》的董太的1A地位超然，斷斷不會冒出個四奶上台博大霧唱《浪打浪》。香港號稱國際城市，全靠董特首捺得住，姨太太的古風，讓上海領先，可見他的謀略。有時候，決而不行係好事。&#13;<br> 還有最勁的強項是，董特首年紀一大把，斷估，連任一屆，乜都夠皮，肯定離場。五年話長唔長，話短唔短，視乎你怎樣消耗光陰。董先生二二八那番自動當選宣言講，會急你們的急，諗你們的諗，有些少建設性。乜諗得急有好處咩？諗到好似ABeautifulMind《有你終生美麗》的數學奇才咁，未來五年，與幻覺同行，有排你癲！</p></body></html>