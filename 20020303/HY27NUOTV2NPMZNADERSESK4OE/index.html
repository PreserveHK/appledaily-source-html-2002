<html><header><meta charset="utf-8"><title>　　老董祝捷會有得分？ - 李八方</title></header><body><h1>　　老董祝捷會有得分？ - 李八方</h1><p>老董星期四自動當選後，未有大鑼大鼓慶祝，不過咪以為佢會唔聲唔聲算數，原來競選辦一早定咗下個禮拜二（即十二號）喺灣仔會展舊翼展覽廳舉行「答謝各界人士茶會」，除咗多謝有份提名佢嘅選委同各界支持者外，連一啲冇份提名佢嘅民主派選委都有收到請柬。&#13;<br> 有選委老友同八方講，老董今次印咗二千幾份請柬，估佢起碼要請到二千人左右到場先似樣。八方睇番月曆，唔少支持佢嘅人大、政協到時正喺北京開會，老董搵呢個日子即係想佢哋唔到啫！&#13;<br> 但老友話，莫講話北京飛返香港機票只係幾千蚊，就算要幾萬蚊，都有人會仆返嚟，等董生睇多兩眼，認清佢哋個樣，他朝話唔定可以撈番個乜嘢金、銀、銅紫荊荷蘭水蓋，或者分番乜嘢工程，就值回票價啦！&#13;<br> ﹙圖﹚今次部分冇提名阿董嘅民主派選委都收到請柬。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>