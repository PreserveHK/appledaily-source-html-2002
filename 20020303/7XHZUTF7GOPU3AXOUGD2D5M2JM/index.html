<html><header><meta charset="utf-8"><title>馮仁昭四圍超：肥安雅搵張玉珊減磅</title></header><body><h1>馮仁昭四圍超：肥安雅搵張玉珊減磅</h1><p>張玉珊、安雅、蕭若元同恬妞，前晚喺尖沙嘴出席「終極修身之旅2002」記者招待會，安雅重即席度身同磅重，以迎接張玉珊間修身堂贊助嘅免費減肥。<br> &#13;<br> <spanclass>暴肥十八磅 &#13;<br> 安雅着住tubetop同短褲見人，果然係肥咗好多，佢即場度三圍，三圍分別係32.25、29.5同38吋，而佢大髀就有21.5吋、手臂有11.5吋，脂肪含量25.5，全身體重52kg（約115磅）。&#13;<br> 安雅話：「過咗年我肥咗十八磅，我希望兩個星期可以減磅成功。如果減磅成功，我可能會幫佢哋做代言人。」安雅以前曾經係楊采妮旗下嘅藝人，但𠵱家合約已經完咗，重已經攞番晒啲尾數。<br> &#13;<br> <spanclass>恬妞減十磅 &#13;<br> 而蕭若元因為有睡眠窒息症，所以令佢「的」起心肝減肥，佢見自己都有啲成績，於是介紹即將喺新劇扮道友嘅恬妞去減肥，兩個星期已經減咗十磅。張玉珊話會再為恬妞減多二十磅㖭！恬妞話：「我減到個胸由F-Cup變成E-Cup呀。」</spanclass></spanclass></p><p><spanclass>天后靠電腦執靚樣 &#13;<br> 有個好紅嘅天后級女歌手，每次做雜誌嘅封面，都唔肯俾雜誌嘅攝影師影相，而係搵一個御用嘅攝影師影一大批相，再分發畀雜誌登。佢咁做有一個好處，就係方便個御用攝影師喺啲相度做手腳，用電腦將對腳執到有咁幼得咁幼，塊面有咁滑得咁滑。啲明星咁鍾意話記者作嘢，唔知咁樣執相法，又算唔算係「作嘢」呢？&#13;<br> <spanclass>半休女星送外賣買名牌 &#13;<br> 有個已經係半退休狀態嘅女星，𠵱家偶然都會出吓嚟，雖然話佢有男友，但其實佢由入行開始，就送外賣做兼職，佢重收得幾貴，唔係普通人可以包得起。所以佢買起名牌衫上嚟，真係嚇親人，同一個款可以買晒唔同色，難為佢男友知道佢啲嘢都可以啞忍，馮仁昭都覺得眼冤。<br> &#13;<br> <spanclass>出位名人自忖命不久矣 &#13;<br> 娛樂圈好多人都鍾意批吓流年運程，最近有個出位城中名人就搵咗個出名嘅堪輿學家算命，點知相士同佢咁講：「你做人要開心啲，呢兩年鍾意做乜就去做，食乜就去食，凡事唔好鑽牛角尖，總之你過得開心啲啦。」個出位名人一聽，心諗自己唔通會有乜意外，過埋呢兩年就玩完？佢份人又好信風水命理，結果大受打擊，搞到最近言行都極之出位。據知呢位出位名人平日沉迷索可卡因，索得太勁搞到神志都有啲問題，再咁落去，唔使意外，自己身體都頂唔順啦。<br> &#13;<br> <spanclass>年輕偶像啪丸開工頻NG &#13;<br> 最近有個年輕偶像拍一部青春片時，同個導演搞到唔係咁愉快，馮仁昭聽個導演講，話呢位年輕偶像真係好離譜，竟然可以食晒軟性毒品嚟開工，搞到拍一個動作鏡頭都唔知NG幾多次，導演見佢魂遊太虛，索性跳拍其他鏡頭先。唉！好心嗰位年輕偶像專業啲，拍戲唔同唱歌，點可以食晒藥去開工?!</spanclass></spanclass></spanclass></spanclass></p><p><spanclass>演技小生先天性無能 &#13;<br> 電影界有一個演技派靚仔小生，都叫做幾紅吓嘅，重有唱過吓歌，外界都覺得佢浪漫多情，但原來呢位小生其實係性無能嘅，而且係先天性遺傳嗰隻，睇極醫生都醫唔番，所以佢成日媾女，目的都只係為咗證明自己「掂」。馮仁昭知道呢件事都覺得佢好慘，因為佢真係幾鬼靚仔，認真嘥晒！<br> &#13;<br> <spanclass>小氣天后搶戲失好友 &#13;<br> 最近某天王同某天后因為拍片搶戲問題而發生誤會，搞到互相嬲咗對方，中間重夾住個女主角。話說本來天后喺部戲入面係女主角，但佢成日遲到，劇本改改吓搞到佢連主角位都冇埋，於是成條線畀晒好搶戲嘅女主角發揮。天后當然唔開心，有次女主角唔小心撞到天后，天后懷恨在心，特登喺一場戲入面搞到女主角走光出醜人前，之後重所有宣傳都唔去，天王覺得天后太小氣，就幫理不幫親力撐女主角，天后見同天王咁多年朋友竟然幫外人，卒之就朋友都冇得做囉。</spanclass></spanclass></p></body></html>