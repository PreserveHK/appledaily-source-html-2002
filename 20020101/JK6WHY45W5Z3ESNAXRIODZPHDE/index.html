<html><header><meta charset="utf-8"><title>　　阿董叫記者「埋單」 - 李八方</title></header><body><h1>　　阿董叫記者「埋單」 - 李八方</h1><p>大除夕阿董大破慳囊，於愛心長跑活動以八千元購買了一幅畫「龍馬精神」，及一張價值一百五十元的「同步過冬」唱片光碟。「龍馬精神」一畫是由患腦殘障、只有左手能活動的前年再生勇士獎得主廖東梅所繪畫，色彩繽紛線條鮮明，八方就覺得擺到過舊曆年都啱氣氛，而且做善事，幾多錢都值得。&#13;<br> 可能因為除夕大贈送，阿董昨天回應記者的提問，比以往「食咗飯未」長好多，一行埋記者度就話「嗱，今日元旦前夕呀吓，希望你哋快快手手埋單，返屋企同朋友出街玩得開心啲，你哋已經辛苦咗成年，快啲埋單走啦！」跟住連講四聲「多謝晒你哋」就自己「埋單」走人。八方𢱑晒頭，通常講親年尾埋單結數都冇好嘢。後來政府出稿澄清佢係想講「埋版」。不過阿董咩問題都唔答，記者冇料交稿又點「埋版」呢？&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>