<html><header><meta charset="utf-8"><title>　　發叔打高球最精神 - 李八方</title></header><body><h1>　　發叔打高球最精神 - 李八方</h1><p>啱啱嫁完女嘅外父，女兒喜事翌日有咩節目？原來劉皇發昨日一早（真係好早──係清晨六點）就去咗深圳打高爾夫球。八方真係佩服發叔咁好精力，皆因星期日由上午十一點註冊搞到深夜十二點送客，發叔都由朝企到晚，不過發叔的朋友話，其他事未必有精神，但打高爾夫球發叔幾早都會彈起身。&#13;<br> 八方覺得發叔嫁女當晚實在太興奮就真，因為自己請咁多位政商名人，特首畀面捧場，李麗娟更上台致辭，大讚發叔識教女，Virginia「幼承庭訓」好孝順。女家咁巴閉，男家亦唔輸蝕，請來政務司司長曾蔭權兩夫婦。新郎Randy余漢坤同八方講，煲呔曾同余爸爸是多年老友，自己讀小學就認識煲呔，當時煲呔重未結婚。Randy更加當住八百賓客，話呢日結婚好似中狀元咁開心，冧到Virginia甜到漏。&#13;<br> 前晚劉皇發嫁女，李麗媚贈興，猛讚發叔識教女，睇見新郎哥滿意笑容，呢頂高帽發叔應受之無愧。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>