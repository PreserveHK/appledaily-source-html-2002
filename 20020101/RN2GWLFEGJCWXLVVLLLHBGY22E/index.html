<html><header><meta charset="utf-8"><title>來港二十多年日本廚師正宗日本年糕賀新年</title></header><body><h1>來港二十多年日本廚師正宗日本年糕賀新年</h1><p>今日一月一日是新的一年開始，每年呢日都會同朋友開Party慶祝一番，搵啲新意思搞搞，不如過一個日本新年，而且日本新年都係喺呢一日，就用日本人新年必食的應節食品「年糕」製番幾味。&#13;<br>今次請來日本大廚加滕英雄先生，為大家示範煮幾味日式年糕，煮法重好簡單易學，實行開一個日式年糕Party。&#13;<br>記者：葉少萍&#13;<br>攝影：楊錦文&#13;<br>示範：行政總廚加滕英雄&#13;<br>場地提供：第一食事處日本料理&#13;<br>電話：24988905&#13;<br>地址：觀塘道480號觀塘工業中心第一期地下D&#13;<br>&#13;<br><b>加滕英雄</b>&#13;<br>原籍日本京都，來港擔任廚師已有二十多年，香港有許多日本廚師，也是他的門下學生。</p><p><spanclass><fontstyle>日本年糕  &#13;<br> 日本年糕以日本糯米製較為普遍，先將糯米蒸熟，然後用木槌舂成糊狀，邊舂重要邊加水，另外日本米、水稻都係製年糕的材料之一，每次製造都會是一人負責舂，一人負責加水，借此發揮一家人的合作精神，使家庭更融合。用鑊煎雖然好味，但必須加油同煮，而油會令年糕味變差，兼太油膩，所以最好都係以細火燒。除了傳統原味外，日本人重鍾意用不同食物，加入年糕中同食，使年糕更多元化。&#13;<br> 除了自製年糕（如三色年糕般）之外，亦可選購現成年糕，$45-$80一包（二十多塊），city'super有售。</fontstyle></spanclass></p><p><spanclass><fontstyle>關東風味年糕湯  &#13;<br> 年糕除了可燒來食之外，用湯拌食一樣好味，好似呢款以關東製法的年糕湯，以清淡的湯底拌食，令年糕又煙韌又滑溜，配埋多種材料，如日本紅魚蛋、甘笋、冬菇、大葱、地雞同食，夠晒豐富美味。&#13;<br> &#13;<br> <b> 材料：</b> 1人分量&#13;<br> 年糕1件&#13;<br> 日本紅魚蛋1片(切條)&#13;<br> 甘笋2片(切花)&#13;<br> 冬菇1隻(切絲)&#13;<br> 地雞(日本雞)40克(切片)&#13;<br> 大葱少許(切絲)&#13;<br> 三葉(日本香草)1-2棵&#13;<br> &#13;<br> <b> 製法</b> &#13;<br> 用細火將年糕底面燒至變金黃色備用。兩碗水落鑊煮，滾後加入木魚花少許、淡口豉油少許、海帶少許、日本甜酒少許、鹽少許同煮。&#13;<br> 滾後加入日本紅魚蛋、甘笋、冬菇、大葱、地雞及三葉煮至滾。湯滾後加入已燒好的年糕滾一滾即可。</fontstyle></spanclass></p><p><spanclass><fontstyle>傳統風味紫菜年糕  &#13;<br> 日本人最鍾意用紫菜包住各種食物同食，好似常見的壽司、飯糰，原來連傳統應節年糕，一樣會用紫菜包住同食，因鹹鹹哋的紫菜，能令年糕增加味道。&#13;<br> &#13;<br> <b> 材料：</b> 1人分量&#13;<br> 年糕2件&#13;<br> 紫菜2片&#13;<br> &#13;<br> <b> 製法</b> &#13;<br> 用細火將年糕底面燒至半金黃色。在年糕底面塗上日式豉油，燒至底面全部變成金黃色。用紫菜包住年糕同食。</fontstyle></spanclass></p><p><spanclass><fontstyle>自製三色年糕  &#13;<br> 呢款三色年糕，有原味、栗子味同日本香草味三種，以傳統製年糕方法製成，原味入口保留了傳統風味，栗子味又甜又可口，香草味就夠晒香。&#13;<br> &#13;<br> <b> 材料：</b> 1人分量&#13;<br> 日本香草20克&#13;<br> 熟栗子5粒&#13;<br> 日本糯米120克&#13;<br> &#13;<br> <b> 製法</b> &#13;<br> 糯米洗淨加適量水蒸熟，日本香草磨粉，栗子磨碎粉。將部分糯米放進容器內，用木棍舂爛，邊舂邊加水製成黏狀原味年糕。香草年糕製法差不多，用部分糯米邊舂邊加水及香草粉。栗子年糕製法一樣，加入部分糯米邊舂邊加水及栗子粉。將製成的三種年糕，用細火燒至底面金黃色，可蘸豉油、辣醬伴食。&#13;<br> 日本香草$15-$20一包（5-7片），city'super有售。</fontstyle></spanclass></p><p><spanclass><fontstyle>關西風味紅豆年糕  &#13;<br> 日本關西人喜愛味道香甜，好似呢款紅豆年糕，就係佢哋愛吃的年糕煮法之一，以又甜又腍的紅豆，配香味一流的柚子，伴軟滑的年糕同食，感受一下關西風味的年糕食法。&#13;<br> &#13;<br> <b> 材料：</b> 2人分量&#13;<br> 紅豆50克&#13;<br> 年糕1-2件&#13;<br> 柚子少許(切絲)&#13;<br> 砂糖少許&#13;<br> 鹽少許&#13;<br> &#13;<br> <b> 製法</b> &#13;<br> 先將紅豆浸腍，最好浸1日。細火將年糕底面燒至金黃色。煲滾2碗水後加入紅豆，轉慢火煮20分鐘，加入柚子繼續用慢火煮至滾，加年糕、糖及鹽滾一滾即可。</fontstyle></spanclass></p></body></html>