<html><header><meta charset="utf-8"><title>701收料站：泰興第二代進取</title></header><body><h1>701收料站：泰興第二代進取</h1><p>通常公司宣布併股，股價例牌跌鋪勁，但泰興光學（389）就似乎好硬淨。新進賓架話，泰興併股只係前奏，稍後重有大動作。&#13;<br> 早排泰興公布業績，賺1.43億元，較去年跌29%。泰興股價長時間都係窄幅上落，好似呢個月咁，最低55.5仙，最高61.5仙，噚日就平收59仙，成交713萬元。&#13;<br> 工業股之中，特別係同類嘅眼鏡股，泰興叫做實力股而且成交大，買入雖然未必賺大錢，但起碼有息收，同埋唔怕輸鋪勁，夜晚瞓覺都會心安啲。&#13;<br> 不過新進賓架話，自從泰興業務由年輕嘅第二代掌舵後，其實好積極進取，舊年傳過會分拆歐洲業務上市，雖然最終並無成事，但聽聞公司仍然諗緊其他新橋，或者稍後會有驚喜畀大家。&#13;<br> 另外，金科數碼（922）噚日復牌大跌38.8%，收24.5仙，幾乎回到起步點。小初早前話過隻股想批股，但睇個款應該係講唔掂數。&#13;<br> 慕容小初</p></body></html>