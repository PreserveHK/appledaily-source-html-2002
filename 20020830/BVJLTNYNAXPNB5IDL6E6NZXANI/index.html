<html><header><meta charset="utf-8"><title>「伯明翰，多謝晒」<br>夏日球驗客：《蘋果波經》鸁到開巷</title></header><body><h1>「伯明翰，多謝晒」<br>夏日球驗客：《蘋果波經》鸁到開巷</h1><p>𠵱家雖然仍然係季初，但係本報波經嘅名家個個已經狀態大勇，喺周中連中兩日上下盤推介，重係波膽都中埋嗰隻，中完曼聯大勝五比○之後，又中布力般和利物浦二比二，而喺前日更加連有四十幾倍嘅三串四都中埋，都咪話唔巴閉。&#13;<br> 不過話時話，本報可以中過關三串四（森林贏串布力般和波，再串愛華頓打和伯明翰），就真係要多得伯明翰唔夠運，因為佢哋一直都領先一比○，到補時階段先至俾下半場踢少件嘅愛華頓符碌迫和。當時愛華頓嘅安斯禾夫射波，個波中柱彈出省中伯明翰後衞根寧咸彈入，一比一。賽後伯明翰領隊布魯士就話呢個係殘忍嘅教訓，不過我哋《蘋果波經》就多得呢球先至全中！<br> &#13;<br> <spanclass>限期將至英超球會亂買人 &#13;<br> 英超今屆增設八月三十一日嘅轉會限期，如果球會唔喺今個月三十一號前買人，就要等四個月。可能因限期臨近，轉會消息滿天飛，有球會重有亂買人之嫌；好似維拉買朗尼莊臣同保頓買岩士唐咁，似乎唔係咁啱用。不過相信球迷最關注嘅，始終係富豪球會曼聯幾時出手，同埋阿仙奴嘅新二號龍門係邊個。<br> &#13;<br> <spanclass>洛辛堡唔夠班踢歐冠盃 &#13;<br> 前幾日阿仙奴領隊雲格講過，現時歐冠盃代表性唔夠，因為唔單止係冠軍隊先參加得，重呼籲改制。我求大俠好同意雲格嘅觀點，我甚至覺得就算係冠軍球隊，都要係歐洲頂級聯賽嘅先可參賽。好似挪威冠軍洛辛堡咁，佢哋喺外圍賽擊敗邦比後歷史性連續第八年參賽，不過佢哋有幾多實力大家心中有數喇，入到首圈又如何呢？</spanclass></spanclass></p><p><spanclass>馬交博彩開埋葡國波 &#13;<br> 自從禁止上網境外賭博嘅條例生效後，仍然有唔少人專誠坐船過海幫襯嘅「馬交博彩」，最近就愈開愈多賽事；繼法甲、蘇超呢啲聯賽之外，下周中連葡萄牙甲組聯賽都玩埋㖭！咁又難怪嘅，話晒澳門都曾經係葡萄牙殖民地，當地球迷都好關心葡國聯賽嘛！有求至有供，咁亦睇到球迷對賭波似乎愈來愈有需要。<br> &#13;<br> <spanclass>李鐵好快會加薪 &#13;<br> 「雙李」喺愛華頓嘅命運分歧愈嚟愈大，唔單止係出場機會，就連喺英超所掘嘅第一桶金都開始有差距。原來「雙李」加盟前同愛華頓傾好咗，只要每次連續五場上陣，就會提升底薪，以李鐵現時出場情況，肯定可以加薪；連埋其他出場費、贏波獎金等，李鐵總算名利雙收。我求大俠惟有同「大頭」李瑋峰講句──忍耐吓啦！</spanclass></spanclass></p></body></html>