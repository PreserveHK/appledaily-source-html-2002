<html><header><meta charset="utf-8"><title>新登場：<br>$88品嘗五星級酒店大廚自助餐</title></header><body><h1>新登場：<br>$88品嘗五星級酒店大廚自助餐</h1><p>受過星級酒店嚴格訓練約十年的廚師，如今落入坊間的西餐廳，並把過去所學所知用諸Cafe的菜式當中。那套酒店式的作風：用料新鮮、醬汁自製、款式多變、質素穩定、賣相精緻及以客為先等，堅持不變，但價錢卻作出大讓步，以酒店的五折價──$88，供應酒店水準的自助晚餐，咁抵食？當真！條件係預早訂位吖。&#13;<br>&#13;<br>記者：楊一凡攝影：陳智良</p><p><spanclass><fontstyle>海鮮小炒  &#13;<br> 拍攝當日的海鮮美食當中，至惹味的是泰式燒魚及薑葱炒花蟹，原條皮光肉滑的比目魚，先加香茅、南薑、紅椒絲、檸檬、檸檬葉、唐芹及魚露，然後用香蕉葉捲着烤熟，確保肉汁不會流失。炒花蟹至緊要好鍋氣，爆香薑和葱後，加切件花蟹，灒酒，兜兩兜，香氣四溢。</fontstyle></spanclass></p><p>Raymond試味：&#13;<br> 初頭以為條比目魚咁大條，肉質會嚡口，誰知剛好相反，肉好嫩，魚皮油潤。</p><p><spanclass><fontstyle>清淡之選  &#13;<br> 追求高纖清淡的你也同樣咁有口福，蟹子蛋白津菜是用上湯烚熟津白，芡汁是用上湯加蛋白炒勻，淋上面後綴以搶眼的蟹子；南乳炒羅漢齋，配料如木耳、雲耳、甘笋、蓮藕、冬菇、枝竹和雜菜等，都索了濃濃的南乳香味。&#13;<br> &#13;<br> 試味報告：&#13;<br> 鮮味的上湯把津白與生俱來的鮮甜推至高峯，上湯蛋白芡像被窩一樣，溫暖着津白，幾時都溫柔可口；齋菜味濃，配料豐富，集爽、滑、軟和煙韌於一身。</fontstyle></spanclass></p><p><spanclass><fontstyle>烤羊腿  &#13;<br> 新西蘭羊肉質地至嫩滑，肉味香濃，肉汁最豐富。原隻肥髀，先𠝹肉縫楔入原粒蒜頭，後加迷迭香、芥末醬、香草、紅酒及調味，醃過夜，烤至半熟，便可切片給客人享用；羊腿的燒汁用牛骨、西冷、雞骨、雜菜、香草及紅酒熬兩日，讓肉汁濃縮，出場前再加紅酒及迷迭香滾一滾，提升香味。</fontstyle></spanclass></p><p>鄭小姐試味：&#13;<br> 羊肉好多汁，好軟熟，個燒汁味道好濃烈，能帶出羊肉香，薄切實唔夠喉，切厚身些少伴芥末醬，慢慢歎最正。</p><p><spanclass><fontstyle>下火湯水  &#13;<br> 有鑑於自助餐常以西湯為主，店方一於在西湯之外加個老火湯及清補涼糖水，熬足四粒鐘的老火湯口味日日不同，鱆魚蓮藕湯、八寶冬瓜粒和節瓜煲蓮子豬肉均有機會跟大家見面；西湯有甘笋茸湯、南瓜薯仔、雜菜湯及忌廉蘑菇；中式糖水如清補涼、紅豆沙及香草綠豆糖水等。</fontstyle></spanclass></p><p>Ken試味：&#13;<br> 今日個老火湯係鱆魚蓮藕，味道幾濃，連啲排骨湯渣都煲到腍晒，真係好似亞媽煲嗰啲。清補涼煲到起晒沙咁，好清甜滋潤。</p><p><spanclass><fontstyle>鮮味頭盤  &#13;<br> 頭盤陣容都幾強勁㗎，燒牛肉、煙鮫肉、白菌腸、辣椒腸、芝麻八爪魚、煙三文魚、各式沙律、鮮果和雜菜等，食客們的心水當然是肥大的美國生蠔及鮮三文魚啦，兩者都鮮美豐腴，而且長食長有，新鮮供應。</fontstyle></spanclass></p><p>Ann試味：&#13;<br> 最抵食當然係生蠔啦，好鮮甜，又不斷供應；自助沙律吧都好正，醬汁自己加，配料新鮮。</p><p><spanclass><fontstyle>滋味甜品  &#13;<br> 頭盤主菜後，十款中西甜品輪流服侍你，法式燉蛋、人氣Puff、白朱古力慕絲、芝士蛋糕、白酒雜果啫喱、烚蛋白波波、黑森林及鮮果等，五光十色鋪滿Buffet枱。西餐廳讓廚師們有足夠的空間，發揮自己的甜品小宇宙，做到天天新款。&#13;<br> &#13;<br> 試味報告：&#13;<br> 芝士蛋糕好香濃，法式燉蛋滑嘟嘟，白朱古力慕絲甜入心，貌似棉花糖的烚蛋白波波，輕飄飄。</fontstyle></spanclass></p><p>店名：滙星西餐		&#13;<br> 電話：27549222&#13;<br> 地址：九龍灣常悅道9號企業廣場一期一樓B舖(地鐵站A出口)&#13;<br> 座位：155個&#13;<br> 營業時間：上午11時半至晚上9時半。&#13;<br> 自助餐資料：周末自助午餐只於星期六、日及公眾假期供應，時間由中午12時正至下午3時，成人$68，小童$58；自助晚餐由每晚6時至9時半，成人$88，小童$68。自助餐以外的時間會供應西菜、午巿套餐及下午茶餐等。&#13;<br> 付款方法：現金及信用卡(Master,Visa)</p></body></html>