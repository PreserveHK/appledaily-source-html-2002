<html><header><meta charset="utf-8"><title>千呎海鮮飯店25萬東莞有得諗</title></header><body><h1>千呎海鮮飯店25萬東莞有得諗</h1><p>想喺香港開間飯店，隨時會被昂貴嘅租金及人工拖累，但如果喺東莞常平開間小型飯店，就唔會有呢啲問題，1,000呎地方月租只需?2,200，而且附近又有大型屋苑，兼且退休人士居多，單做港人熟客，已經唔憂冇生意啦！&#13;<br>&#13;<br>記者：梁煒健　攝影：陳智良</p><p><b> 條件優厚</b> &#13;<br> <spanclass><fontstyle>租金特平　每月?2,200  &#13;<br> 現年49歲嘅何美蓮，由於喜歡唱粵曲，認識了一班曲友，而大部分嘅曲友又喺常平紅荔僑苑買咗樓，3年前上嚟探朋友之際，發覺此處環境優雅清靜，於是同年亦於上址買入一個900呎單位。後期何女士發覺嗰度以香港住客居多，加上屋苑附近舖租特平，終於喺去年9月30日開設「珍美海鮮飯店」，每月租金只需?2,200，呢個價錢喺香港分分鐘租間100呎房都唔得。</fontstyle></spanclass></p><p><spanclass><fontstyle>國內合夥人　酒店大廚  &#13;<br> 不過，限於國內條例，在國內創業必須與大陸人合夥至得。於是何女士就搵咗入廚12年、曾任常平粵華酒店大廚一職嘅葉師傅做合夥人。由於葉師傅煮嘅廣東菜有一手，加上旗下助手位位經驗豐富，自然令何女士放心。</fontstyle></spanclass></p><p><spanclass><fontstyle>周圍環境　海鮮飯店只此一家  &#13;<br> 由於飯店喺屋苑內，而屋苑已有80%售出，人流不少，且大部分為港人，其中絕大多數為退休人士；當中以政府公務員最多，如食環署、入境事務處、消防處、運輸署及警務處等都有，佢哋都會來幫襯。加上又冇競爭對手，附近只得一間東北餃子店及地道四川菜館，所以由港人主理嘅粵菜飯店甚為吃香。</fontstyle></spanclass></p><p><spanclass><fontstyle>節日旺場　農曆年港客最多  &#13;<br> 雖然店舖只可容納70人，但每晚卻可做三輪晚市，所以平日營業額一般都有?2,500至?3,000，遇到假日就更加旺場。例如農曆假期嗰十幾日，由年廿八至新十五，日日座無虛席，全為港人熟客，最少收入嗰日都有成?5,000，至於最高峯嘅日子，係年初七，當日嘅營業額高達?7,000。&#13;<br> 初初做食肆，最希望盡快賺回裝修及頂手費，因為頂手連裝修費用共需18萬人民幣，若以兩年租約計算，24個月內每月盈利必須達?7,500以上。幸好飯店開業半年，一切順境，每月均有盈利，對於兩年後能回本，她絕對有信心。</fontstyle></spanclass></p><p><spanclass><fontstyle>二月份成本與盈利  &#13;<br> 租金　?2,200&#13;<br> 人工　?12,000&#13;<br> 雜費　?12,000&#13;<br> 入貨　?42,000&#13;<br> 二月份總支出　?68,200&#13;<br> 二月份營業額　?84,000&#13;<br> 二月份純利　?15,800&#13;<br> 近三個月每月平均營業額　?100,000&#13;<br> &#13;<br> <spanclass><fontstyle>珍美海鮮飯店開業資金  &#13;<br> 投資日期：2001年9月30日&#13;<br> 租金（約一千呎）　?6,600（包括一個月按金連上期）&#13;<br> 裝修　?180,000&#13;<br> 人工（廚房7名、侍應5名及雜工1名）　?12,000&#13;<br> 宿舍　?1,000&#13;<br> 雜項（水電、柴油及石油氣）　?11,000&#13;<br> 流動資金（主要為?45,000每日餸菜雜貨支出）&#13;<br> 總投資額　?255,600</fontstyle></spanclass></fontstyle></spanclass></p><p><b> 主動出擊</b> &#13;<br> <spanclass><fontstyle>1開放式設計　衞生有保證  &#13;<br> 雖然，間舖之前都係經營食肆，但何女士堅持所有舊爐具器皿一件不留，要全新裝修，即使佢係食肆嘅門外漢都冇有怕，因為佢有廚師拍檔同好友幫手，由碗碗碟碟到枱枱櫈櫈，都有人指點。講到裝修，珍美飯店還特別將個廚房作開放式設計，讓食客可以睇清楚呢處嘅衞生環境，加上特設密封式燒臘部，確保乾淨企理。希望能藉此一改大陸食肆唔衞生嘅印象，等食客食都食得安心啲。</fontstyle></spanclass></p><p><spanclass><fontstyle>2親力親為　免打斧頭  &#13;<br> 何女士的另一個頭痛問題係，國內人大部分都有個壞習慣，就係喜歡打斧頭，即使買些少嘢都可以講價兼開大發票，尤其買海鮮雜貨，雖然唔算係大數目，但長此落去，就會形成日後虧蝕嘅因由。因此，何女士每朝七點鐘就會包車去常平木棆綜合市場，自己挑選材料，由海鮮蔬菜到醬油薑蒜，何女士均落手落腳，一來食物會較新鮮，二來又唔怕俾人打斧頭。</fontstyle></spanclass></p><p><spanclass><fontstyle>3老火湯　冇味精  &#13;<br> 海鮮飯店自然以海鮮作招徠，其中招牌菜松子鯇魚、鹽焗蝦、鹽焗蟹，就最受歡迎；老火例湯亦係該店嘅出名產品，老闆娘強調冇味精兼用料十足，且用炭爐由朝煲到晚。所以有啲顧客日夜捧場，365日午餐晚餐都嚟幫襯。&#13;<br> 至於未來大計，何美蓮希望喺常平最大嘅屋苑「新天美地」會所開設分店，要以粵菜為主，面積還要大現時的一倍，約2,000呎，希望此計劃能早日達成。</fontstyle></spanclass></p><p><b> 開業須知</b> &#13;<br> 由於東莞常平不及深圳繁榮，所以申請做飯店嘅手續亦較為簡化：&#13;<br> 1.首先要去常平當地嘅工商局申請工商牌，即香港嘅商業登記。&#13;<br> 2.除咗要畀當地工商局會員年費?120，每月均付?300嘅費用。&#13;<br> 3.做食肆自然要申請衞生牌照，要去當地衞生局辦理，一般收費約?3,000。&#13;<br> 4.由於申請程序繁複，可找當地熟人代辦。&#13;<br> 5.店內所有員工均須接受身體檢查，例如要檢查有冇肝炎、肺病等。&#13;<br> 6.常平開設食肆毋須防火設施許可證，店內有滅火筒就掂。&#13;<br> 7.至於稅務登記，則向當地稅務局申請。&#13;<br> 8.喺大陸交營業稅係每月都要交，而且賺蝕都要畀。&#13;<br> 東莞招商網頁<ahref http:> http://www1.cei.gov.cn/govinfo/dfzfwy1.htm  &#13;<br> &#13;<br> <b> 經驗之談</b> &#13;<br> 在內地創業，租賃舖位同香港一樣，要預先知悉該物業嘅業權屬於邊一位，日後有所追究時都知係邊個負責。辦食肆一定要注意環境衞生，所以店內嘅去水位置、水渠及化油煙嘅沙井一定要做得好，否則，日久失修就隨時冇生意做。</ahref></p><p><spanclass><fontstyle>聯絡我們  &#13;<br> 面對香港經濟不景，裁員不停，失業率持續上升，香港經濟步步轉型，人人北望。《北上創業》版訪問一些香港人在內地成功創業的例子，如閣下是其中一分子，又願意將你的經驗跟讀者分享，請聯絡我們。來信請寄將軍澳工業邨西駿盈街八號蘋果日報副刊《北上創業》版收或傳真：27420542。請附聯絡電話。</fontstyle></spanclass></p></body></html>