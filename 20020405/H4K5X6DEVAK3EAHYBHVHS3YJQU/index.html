<html><header><meta charset="utf-8"><title>　　馬年上流社會多喜事 - 李八方</title></header><body><h1>　　馬年上流社會多喜事 - 李八方</h1><p>大新銀行老闆王守業娶新抱，今個禮拜六遠赴日本補擺喜酒。呢宗豪門婚宴，雖然主人家低調，但城內班上海幫大多去飲，亦趁機去賞吓櫻花，煲呔曾雖然並非上海人，一樣飛過去恭喜王老闆。聽班大粒佬話：「請得到冇法子推嘅」。除咗王家婚宴外，馮國經禮拜日亦訂咗場，請食晏。&#13;<br> 可能因為婚宴在東京舉行，有人誤以為新娘係日本人。其實新娘子叫許明茵，洋名Stephanie，在一間美資大經紀行任職；許爸爸係退休公務員，以前負責指揮飛機升降。新郎叫Harold王祖興，大新搞虛擬銀行豐明時，都經常見報。一對新人早在今年一月四號註冊。&#13;<br> 呢個婚宴玩足兩日，咁多猛人，肯定好熱鬧，詳情下個禮拜再八畀各位知。&#13;<br> 除咗財經界之外，最近政圈亦喜事多籮籮，呢邊廂有梁伏戀，又有劉皇發同田北俊嫁女；今年七月，就到黃宏發等新抱過門，皆因佢個仔待未來老婆七月畢業後，就立即結婚，咁佢就榮升老爺嘞。但係發叔個仔會同老婆喺美國一個埠仔行禮。發叔話，費事喺香港搞，免得請得一個，又唔請第二個。&#13;<br> 講起戀情，居港權單嘢咁難擺平，唔知梁伏戀會唔會有啲契機？吳靄儀噚日同八方講，以往政府官員對爭取居港權人士嘅嘴臉，係認為佢哋喺結婚時，一早預咗婚後要家庭分離，所以唔可以用家庭團聚求情。吳靄儀話，梁伏戀若開花結果，希望大家可以用另一種態度睇家庭團聚。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>