<html><header><meta charset="utf-8"><title>熾熱消費：<br>數碼暴龍捲土重來</title></header><body><h1>熾熱消費：<br>數碼暴龍捲土重來</h1><p>經過搖搖、陀螺大熱之後，好多人都以為數碼暴龍將會被小朋友遺忘。但隨住新一輯《數碼暴龍3馴獸師之王》卡通片播放，加上5周年紀念，數碼暴龍熱潮又再捲土重來，無論係可愛嘅小Figure，定係小朋友日Fing夜Fing嘅超能量數碼暴龍機，都一樣大受歡迎。&#13;<br>&#13;<br>記者：張穎倫&#13;<br>攝影：陳穎、林栢鈞</p><p><spanclass><fontstyle>2.5吋主角小Figure  &#13;<br> 講到最受歡迎，必選呢批2.5吋小Figure。事關佢哋由今集主角基爾獸率領大耳獸、小妖獸等受歡迎角色，造型夠晒可愛，再加上佢哋細細隻可以隨身攜帶，可以隨時攞幾隻同朋友仔出街一齊玩。而每隻Figure背後都有一個暗掣，只要一按動就會舉手或拍耳，十分得意。&#13;<br> &#13;<br> 每隻售價：$26.9（吉之島）</fontstyle></spanclass></p><p><spanclass><fontstyle>超能量暴龍機隨身攜帶  &#13;<br> 由前幾代嘅暴龍機進化到最新一代嘅D-Power，除咗機身設計跟足卡通片中啟仁、健良佢哋用嘅暴龍機之餘，更可以憑附送嘅戰鬥卡，養育出比以前更凶猛嘅DIGIMON，用嚟打敗魔鬼DIGIMON就話咁易。雖然玩法同以前差唔多，但就可以養育最新最勁嘅基爾獸、九尾狐獸等，小朋友對戰點少得佢。&#13;<br> &#13;<br> 售價：$129（鴻興）</fontstyle></spanclass></p><p><spanclass><fontstyle>基地景品安放家中  &#13;<br> 暴龍機最啱帶出街玩，但返到屋企就可以玩吓基地景品，可以慢慢玩慢慢砌。好似呢套九尾狐景品，原本係一隻6吋Figure，又型又陰森，但就可以變身成有樓梯、護城河嘅小型基地，更內藏古樂獸、祭師獸等超迷你1吋公仔，玩法夠多夠好玩。&#13;<br> &#13;<br> 售價：$99.9（吉之島）</fontstyle></spanclass></p><p><spanclass><fontstyle>超強合體奧米加獸  &#13;<br> 大部份數碼暴龍Fans都認為最型嘅奧米加獸，絕對有型又好打，話晒都係由戰鬥暴龍同鋼鐵加魯魯合體而成，戰鬥力絕對勁到爆。呢個8吋奧米加獸，唔單止關節夠多夠靈活，而且更忠於原著，可以分體為戰鬥暴龍，以及鋼鐵加魯魯，小朋友一定鍾意。&#13;<br> &#13;<br> 售價：$109（吉之島）</fontstyle></spanclass></p><p><b> 奧米加獸最型</b> &#13;<br> 仔仔：「由數碼暴龍01到𠵱家，都覺得奧米加獸最有型，雖然冇藍色嘅V仔獸咁可愛，但奧米加獸嘅騎士造型真係好吸引。」</p><p><spanclass><fontstyle>祭師獸中國味濃  &#13;<br> 由九尾狐獸進化而成嘅祭師獸，今次以5吋Figure形式出現，賣點係關節夠晒多，全身有13個關節任你郁，點擺Pose都冇問題。另一方面，佢身上有多個太極符號，再手執兩道靈符，穿起闊袍大袖嘅唐裝衫，中國味極之濃厚，中國人梗係要捧場啦！&#13;<br> &#13;<br> 售價：$79.9（鴻興）</fontstyle></spanclass></p><p><b> 唔係男仔先鍾意</b> &#13;<br> B女：「咪以為數碼暴龍係男仔嘅專利，其實我都好鍾意。我覺得祭師獸好特別，未進化前嘅九尾狐獸都係用四隻腳行，進化後就可以用兩隻腳，比其他DIGIMON特別。另外，我都好鍾意耳仔長長嘅大耳獸。」</p><p><spanclass><fontstyle>嘉年華殺到埋身  &#13;<br> 為咗紀念數碼暴龍5周年嘅大日子，除咗有新嘅《數碼暴龍3馴獸師之王》卡通片之外，更有大型嘅繽紛嘉年華舉行。入面除咗有歷代數碼暴龍玩具展出、攤位遊戲同暴龍對戰卡比賽外，更有會場特別版玩具限量發售同SwanCrystal數碼暴龍遊戲帶獨家試玩，數碼暴龍Fans要留意啦！&#13;<br> &#13;<br> 日期：7月19日、7月22日至7月26日（11:00AM-7:00PM）?7月20日至7月21日、7月27日至7月28日（10:00AM-8:00PM）&#13;<br> 地點：荃灣愉景新城購物商場第一層天幕大堂&#13;<br> 查詢電話：21498673</fontstyle></spanclass></p><p><b> 售賣點</b> &#13;<br> 吉之島（28846888）&#13;<br> 鰂魚涌康山道2號康怡廣場（南）&#13;<br> &#13;<br> 鴻興（28914739）&#13;<br> 灣仔太源街19號C舖&#13;<br> &#13;<br> (c)2001AKIYOSHIHONGO/TOEIANIMATIONLicensedbyToeiAnimationEnterprises</p></body></html>