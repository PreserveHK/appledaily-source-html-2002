<html><header><meta charset="utf-8"><title>求驗客手記：徒弟丟架舒米高緊張</title></header><body><h1>求驗客手記：徒弟丟架舒米高緊張</h1><p>周一晚維拉門將安高文嗰單「漏波入網」事件梗係有排講，其中就有鋼門舒米高出面保住「徒弟仔」，以及有球迷被罰「終身不能再踏足伯明翰主場」兩單料值得提！&#13;<br> 查實舒米高可以講係安高文嘅半個師傅，上季舒米高效力維拉時，就過咗唔少料畀安高文；當安高文出醜後，舒米高就即刻聯絡維拉，希望可以安慰吓安仔。舒米高𠵱家同維拉無瓜葛點解咁緊張？我求大俠就覺得可能同面子有關，話晒都係徒弟仔，梗係唔想佢再衰落去繼續丟架。&#13;<br> 另外，當日衝落球場走去安高文面前嘲笑佢嘅嗰位球迷，已經被伯明翰宣布永遠唔歡迎佢入場，呢位阿哥咁冇品，又抵罰嘅！<br> &#13;<br> <spanclass>英甲3串4一矢中的 &#13;<br> 有人話周中嘅賽事戰果難測，尤其係多爆冷戰果嘅英格蘭甲組聯賽，不過都難唔到我哋體育版嘅名家吾中，前日推介嘅「英甲三串四」就中到正，有四十八倍分頭認真和味。就算歐冠盃呢類咁高水準嘅比賽，當日點題為大家推介直播賽事要捧皇馬上盤亦無花假，甚至各名家響擂台嘅推介，亦都一致睇死羅馬輸波。</spanclass></p><p><spanclass>費爵爺老懵董唔知對邊隊 &#13;<br> 曼聯領隊費格遜響歐冠盃對以色列球隊海法馬卡比賽前，有記者問佢點睇對手，費Sir就話對方舊年響歐洲賽同AC米蘭及帕爾馬等球隊比賽之後進步不少，吓？嗰隊係特拉維夫夏普爾喎！有記者即刻提醒費Sir搞錯咗，點知費Sir答話已經唔係第一次搞錯呢兩隊！我求大俠聽到呢度就忍唔住笑，究竟係佢個人老懵懂咗吖？抑或曼聯真係咁睇唔起對手呢？<br> &#13;<br> <spanclass>祖記揚言唔賣金童 &#13;<br> 迪比亞路最近弗到漏，球會當佢係寶，祖雲達斯總監莫治聲言好快會同呢件金童提前續約，同埋話永遠唔會賣走佢。&#13;<br> 不過我求大俠奉勸迪比亞路咪咁老定，當年夠無咩人諗到祖記連巴治奧都肯賣喇，佢哋有咩做唔出呀？</spanclass></spanclass></p></body></html>