<html><header><meta charset="utf-8"><title>　　上海見市長<br>　　廖秀冬透視裝遲到冇人鬧 - 李八方</title></header><body><h1>　　上海見市長<br>　　廖秀冬透視裝遲到冇人鬧 - 李八方</h1><p>環境運輸及工務局局長廖秀冬做咗問責局長個零月，終於有機會北上，今次重開正佢嗰瓣，同政務司司長曾蔭權齊齊去上海視察基建及運輸項目。不過，在正式到滬訪問前，局長原來已「秘密」飛咗去北京，所以連禮拜二行政會議復會首次會議佢都唔去。八方聽聞，佢上京主要係拜會對口單位，傾吓環保事務；至於有否講埋條港珠澳大橋，就冇人肯透露風聲。<br> &#13;<br> <spanclass>上海大塞車 &#13;<br> 廖局長昨日到達上海，切身體會當地的交通問題──大塞車。話說佢遲煲呔一班機到達，本來都趕得切下晝兩點四十五分去市政府見市長陳良宇，點知一出機場撞正大塞車，結果遲大到，雖然趕到一身汗，但係廖局長一襲黑色透視裝（當然有打底）配黑珍珠項鏈，仍然十分搶鏡。&#13;<br> 通常靚人遲到都唔使捱鬧，陳市長昨日果然攬晒上身：「上海交通真不如香港，香港的交通繁榮暢通，上海則堵得很厲害。」佢重話九二年時上海成日大塞車，其後已經改善，不過家陣起緊六十幾個地鐵站，所以又塞，希望大家見諒。有個咁識講嘢嘅市長，滬港大戰先畀上海贏一分又點話。&#13;<br> （圖）喺煲呔（右二）率領下，廖秀冬着黑色see-through襯黑珍珠頸鏈訪上海，寧舍sharp。　記者上海傳真&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></spanclass></p></body></html>