<html><header><meta charset="utf-8"><title>一味窩輪：9字頭窩輪飛沙走石</title></header><body><h1>一味窩輪：9字頭窩輪飛沙走石</h1><p>昨日係1月百輪齊發以來，窩輪市場戰情最激嘅1日。恒指散253點，跌幅20%以上嘅窩輪有超過50件，件件係Call輪；升幅20%以上嘅窩輪亦有超過30件，件件係Put輪。即係話，大升大跌嘅窩輪，清一色都係9字頭。&#13;<br> 3隻熱門恒指Put輪9287、9049、9205喺大跌市中當然意氣風發。&#13;<br> 9287收15.3仙，升35%。10月中到期，溢價4.8%，槓桿率16.1倍。&#13;<br> 9049收25.5仙，升31%。下月底到期，溢價0.8%，槓桿率8.1倍。&#13;<br> 9205收15.9仙，升21%。9月底到期，溢價6.1%，槓桿率21.7倍。&#13;<br> 9205跑輸畀9287同9049，好合理，因為溢價較高。若然繼續睇淡大市，炒恒指Put輪，最實際對象仍然係最多成交嘅9049。落注前，最好諗吓大市係咪接近谷底，再跌水位有幾多。<br> &#13;<br> <spanclass>炒輪如同賭重孖展 &#13;<br> 好多隻9字頭窩輪無論係Call或Put，槓桿率去到成20倍，輪價會繼續飛沙走石。假設攞5萬元買輪，可能代表賭100萬元嘅正股，等如冇手尾賭重孖展，回報同風險都非常高，注碼要小心控制。&#13;<br> 章　盛</spanclass></p></body></html>