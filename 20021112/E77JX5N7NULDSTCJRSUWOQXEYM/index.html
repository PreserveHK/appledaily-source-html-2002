<html><header><meta charset="utf-8"><title>一味窩輪：大市博反彈　吼9552</title></header><body><h1>一味窩輪：大市博反彈　吼9552</h1><p>上禮拜五美股跌幅唔算大，港股昨日意外地急跌189點，Call輪自然四腳朝天，跌幅超過20%嘅有36件。&#13;<br> 恒指冇咗1.9%，恒指Call輪殺傷力相當大，例如9406散18%，9552散16%。恒指9500守得住，不妨細細注博大市反彈，搵件恒指Call輪短炒，主角係9552，現價26仙，博恒指收復昨日失地，升番200點，9552見番30仙左右。另1件同類輪9533，交投冇9552咁多，但溢價着數啲，亦可以諗吓，呢件槓桿率較細，贏輸冇咁刺激。<br> &#13;<br> <spanclass>太A大跌買9475 &#13;<br> 中信泰富（267）跌幅大過恒指些少，收16.55元，跌2.6%。前個禮拜，恒指低見9388嗰陣，中信低見16.25元，只係閃一閃。吼住今個回合，中信再閃一閃見呢個低位之時，撈啲中信Call輪玩吓，主角幾乎冇得揀，就係9298。隻輪明年6月到期，現價11.9仙，溢價15.3%，槓桿率13.9倍。兩三個禮拜以來，9298交投由冷變熱，日日幾十球，好多人喺度炒上落。&#13;<br> 太A（019）大跌3%，太ACall輪9475散夠19.4%，收25仙。明年5月到期，溢價12.7%，槓桿率12.5倍。太A散得急，9475又係可以博反彈。&#13;<br> 章盛</spanclass></p></body></html>