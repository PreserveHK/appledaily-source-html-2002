<html><header><meta charset="utf-8"><title>地產多聲道：<br>占士邦同邦女郎介紹漾日居</title></header><body><h1>地產多聲道：<br>占士邦同邦女郎介紹漾日居</h1><p>英國王牌特務占士邦嚟咗香港，唔通香港有大件事發生？佢重喺尖沙嘴漾日居出現。&#13;<br> 其實係永泰亞洲李簡鳳玲安排嘅。李太噚日帶記者參觀占士邦間屋，主人家占士邦由邦女郎陪伴，介紹自己間屋。套房部份牆身與地板，用牛皮鋪砌，摸落有啲拮手，襯晒佢嘅粗豪形象。下層客廳，牆身鋪絲絨，雍容華貴，表示佢有財富，衣帽間地板鋪人造皮。飯廳嗰盞水晶燈重誇張，成十萬粒水晶粒，用人手穿成，極盡奢華。&#13;<br> 占士邦帶記者睇完個單位後，揹住背囊走咗。李太走出嚟解畫，呢間屋其實係漾日居個複式示範單位，用咗300幾萬裝修，貴在啲奇特嘅用料。<br> &#13;<br> <spanclass>經紀射客促成擎天4宗買賣 &#13;<br> 九龍倉尖沙嘴擎天半島二期，勢頭唔錯，不斷有成交。經紀除咗喺街撈到買家之外，透過代理分行「射客」嘅情況都唔少。利嘉閣麗城區分區經理陳潤琪話，加盟該行一年嘅高級客戶經理葉麗蘭（Iris），就係咁樣做成咗4宗成交，總值2700幾萬，Iris淨袋六位數。&#13;<br> 聽講呢幾個客，有3個係麗城花園業主，另一個係屬於業主轉介嘅客。之前Iris都係用咁嘅方式促成4個珀麗灣同2個碧堤半島成交。</spanclass></p><p><spanclass>屯門師奶40萬投資車位 &#13;<br> 屯門區3個家庭主婦最近買樓又買車位投資。幫佢哋入貨嘅美聯物業置樂分行經理何啟邦透露，呢3個師奶係第一次入市。月頭見到美聯窗櫥啲銀主盤標價幾平，入去問吓，最後夾份，以39萬買咗凱德花園3座中層D銀主單位，計劃放租，月租3700至3800蚊，回報11厘以上。&#13;<br> 最近3人又用40萬買咗5個區內車位，恒豐園同恒順園各2個，另1個係置樂花園。何啟邦話，車位有上蓋或者近出入口位置，應該唔憂租，月租估計800到900蚊，回報率逾12厘。<br> &#13;<br> <spanclass>代理行送禮拉客入票 &#13;<br> 上環帝后華庭、東涌藍天海岸宣傳攻勢浪接浪，引發代理送贈禮品潮，紛紛表明首名透過佢哋公司購入單位嘅買家有着數，利誘買家趁早入票。&#13;<br> 美聯物業將送贈帝后華庭頭籌買家家具裝修套餐，最高總值12.8萬元。負責送出優惠嘅iDesign室內設計公司，提供簡約主義、摩登時代及懷舊風情，三款配搭畀買家揀。&#13;<br> 香港置業就話，藍天海岸內購同公開發售中，首名經佢哋購入單位嘅買家，可獲得一隻海豚水晶。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>