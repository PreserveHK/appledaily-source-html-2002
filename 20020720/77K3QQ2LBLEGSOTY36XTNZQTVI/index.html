<html><header><meta charset="utf-8"><title>用車報告：<br>現代SantaFe2.7V6用車報告　我鍾意佢夠型</title></header><body><h1>用車報告：<br>現代SantaFe2.7V6用車報告　我鍾意佢夠型</h1><p>四驅SUV近年備受用家追捧，各大車廠紛紛推出新車款以迎合市場需求，而今日《用車報告》嘅主角現代SantaFe2.7V6Supreme，亦係呢個熱潮下嘅產物之一；大家眼前呢部SantaFe嘅主人阿King對佢評價甚高，當中極富剛勁感嘅造型更係重點之一。究竟阿King重對其座駕有何評價呢？有興趣嘅朋友就要留意吓喇。&#13;<br>&#13;<br>記者：鄭達基　攝影：陳偉強</p><p>阿King選擇SantaFe兩大原因</p><p><spanclass><fontstyle>原因1：造型硬朗　有吸引力  &#13;<br> 已擁有多年駕駛經驗嘅阿King，先前係以一部日本家庭房車作座駕，但後來因為覺得車廂空間較細，因而產生換車嘅念頭；「後來有日睇報紙，見到一個關於SantaFe嘅廣告，嗰陣已經畀佢硬朗嘅造型吸引住，跟住重專程去車展會場參觀㖭。當見到部真車後就更加鍾意，事關造型夠硬朗同有霸氣嘛，所以就喺去年3月，用接近21萬買咗𠵱家呢部加齊配備嘅SantaFe喇。」阿King說。</fontstyle></spanclass></p><p><spanclass><fontstyle>原因2：車廂寬敞舒適度高  &#13;<br> 闊落車廂空間亦係阿King對座駕滿意嘅原因，「以前揸部家庭房車，空間唔係太闊落；但SantaFe車廂空間闊落，就算坐滿人都唔會覺得擠迫。而且佢個尾廂重好大，用嚟擺雜物或大型行李都不知幾方便。」而一套4前速半自動波，除可予人有駕駛自動波車嘅方便外，重可有操控手波車嘅快感；加上行車順滑寧靜，亦能令乘坐舒適度提升不少。</fontstyle></spanclass></p><p><spanclass><fontstyle>缺點  &#13;<br> 阿King個人認為SantaFe稍嫌兩邊門鏡欠缺電摺功能，若果要泊入一啲較窄嘅車位時，可能會有點麻煩；而駕駛席座椅若能加入電控功能，亦可為駕駛者帶來方便。&#13;<br> &#13;<br> <spanclass><fontstyle>售後服務  &#13;<br> 代理方面所提供嘅售後服務，表現令阿King感到滿意，除維修服務中心職員態度彬彬有禮外，而維修質素亦見不俗；另外，由於其座駕未曾到過坊間車房作例行檢查及維修，故未能在價格上作出比較，但代理方面嘅價錢仍屬合理水平。</fontstyle></spanclass></fontstyle></spanclass></p><p><spanclass><fontstyle>現代SantaFe小檔案  &#13;<br> 近年四驅SUV大行其道，不少車廠都紛紛推出新車以應付市場需求，就連韓國現代汽車亦唔例外，於年前推出SantaFe四驅SUV，並喺2000年底正式在港登場；當時只有配用2.7公升V6引擎嘅型號供用家選擇，後來代理方面為迎合不同用家需要，故特別引入配用2.4公升直4引擎，以及前輪驅動布局嘅SantaFe2.4抵港，售價同樣來得吸引。最近代理更推出升級版嘅SantaFe2.7Deluxe型號，售價為$179,800起，瞬間成為車迷追捧目標㖭。&#13;<br> &#13;<br> <spanclass><fontstyle>現代SantaFe2.7V6規格  &#13;<br> 引擎：2656ccV6DOHC&#13;<br> 馬力：179ps/6000rpm&#13;<br> 扭力：25.5kgm/4000rpm&#13;<br> 傳動：4前速半自動波，恒式四驅&#13;<br> 輪胎：225/70R16&#13;<br> 尺碼：4500×1845×1730mm&#13;<br> 軸距：2620mm&#13;<br> 懸掛：（前）麥花臣支柱（後）雙搖臂&#13;<br> 制動：（前）透氣碟（後）碟式（ABS）&#13;<br> 2001年售價：$209,800&#13;<br> 現時售價：$179,800起</fontstyle></spanclass></fontstyle></spanclass></p><p><b> 用家大募集</b> &#13;<br> 如果你係車主，你嘅座駕已落地三個月以上，不論對座駕是讚是彈，我哋都願意將你嘅心聲寫成用家報告，與讀者分享。&#13;<br> 郵寄：香港將軍澳工業邨西駿盈街八號《蘋果日報》副刊「車天車地」版「用車報告」收&#13;<br> 傳真：27420542&#13;<br> 電郵：<ahref>auto@appledaily.com &#13;<br> （請註明姓名、年齡、聯絡電話、電郵及車輛型號）</ahref></p></body></html>