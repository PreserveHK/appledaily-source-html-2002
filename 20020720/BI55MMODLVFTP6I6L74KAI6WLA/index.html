<html><header><meta charset="utf-8"><title>一味窩輪：9045槓桿率近百倍</title></header><body><h1>一味窩輪：9045槓桿率近百倍</h1><p>恒指跌127點，幅度只係1個巴仙多啲，但好多8月初或7月底到期嘅末日Call輪，則雞毛鴨血。成交金額細嘅唔計，傷得最重嘅係恒指Call輪9045，收2.5仙，散38%，85球易手。&#13;<br> 9045經此一散，槓桿率由前日嘅58倍升到92倍，即係用1蚊可以賭92蚊嘅嘢，放大效應重厲害過喺艇仔公司炒外滙。風險同回報係相對嘅，隻輪溢價2.3%，即係到期之時恒指升唔夠2.3%（237點），揸隻輪就會輸錢。行使價10450（恒指昨收10325），恒指升唔到呢個位，隻輪就報銷。&#13;<br> 第2傷嘅係中移動Call輪9044，下月初到期，收5仙，散33%，正股現價22.35元，升唔到22.61元以上，隻輪又係報銷。&#13;<br> 龍虎榜上排頭位嘅中海油Put輪9122，由1.2仙殺上4.7仙，升幅292%，唔算齋升，有10球易手。<br> &#13;<br> <spanclass>9122升得離譜 &#13;<br> 中海油（883）由10.45元跌到10.15元，Put輪升係應該嘅，但9122則升得過火。&#13;<br> 9122今年年底到期，行使價7.38元，正股要跌到呢個位以下，隻輪先至有得剩，去到尾隻輪又係報銷居多。&#13;<br> 章　盛</spanclass></p></body></html>