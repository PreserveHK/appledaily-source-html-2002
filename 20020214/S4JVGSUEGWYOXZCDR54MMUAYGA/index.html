<html><header><meta charset="utf-8"><title>馮仁昭四圍超：劉鑾雄、Yvonne英國過年被監視</title></header><body><h1>馮仁昭四圍超：劉鑾雄、Yvonne英國過年被監視</h1><p>大劉劉鑾雄同屋企人去咗歐洲過新年，同行嘅重有最近話係佢身邊嘅紅人、前華置職員Yvonne。前日年初一，馮仁昭打電話同大劉拜年，馮仁昭聽佢把聲唔多開心，問佢係咪有乜嘢事，大劉呻話除咗上個禮拜五（即二月八日），佢同Yvonne喺香港機場入禁區嗰陣有記者等影佢相之外，去到英國咁遠，都發現有記者跟咗過去，佢同個女去百貨公司買嘢，都俾人跟住，覺得好冇癮，想開開心心咁過年都唔得。<br> &#13;<br> <spanclass>知道住邊間酒店 &#13;<br> 大劉之前都講過，自己嘅行蹤成日俾人知，係有人搞事。今次去到英國，連住邊間酒店記者都一早知道，當然又係有人放料啦。大劉知道喺機場等同埋跟去英國嘅係同一本周刊嘅記者，而放料嘅亦都係同一個人，但佢強調所講嘅放料人，並唔係佢前妻寶詠琴。<br> &#13;<br> <spanclass>翁虹偕未婚夫泰國度歲 &#13;<br> 喺大陸拍緊劇嘅翁虹，趁新年空檔返咗嚟香港，但逗留咗一兩日，年三十晚佢又同未婚夫迫田正己去泰國過年。迫田正己係專程由日本嚟香港，同翁虹會合後一齊去泰國。佢哋兩個嘅異地戀情可以維繫咁耐，除咗不停講長途電話聯絡之外，就係一有空檔就見面解相思之苦，早排迫田正己都去過上海探翁虹班。見翁虹感情生活咁好，馮仁昭都戥佢開心。</spanclass></spanclass></p><p><spanclass>金慧英Sell風水物當行善 &#13;<br> 金慧英喺尖沙嘴開咗間精品店，最近重賣埋風水嘢，包括夫妻和順、身體健康、招財進寶同埋學業進步等。金慧英同馮仁昭講，佢本身唔係好識風水，不過最近有一個師傅幫佢擺咗個夫妻和順風水陣之後，佢同黑仔姜皓文就少咗嗌交，因為覺得有用，所以佢同個師傅合作賣埋風水嘢，每款賣三百幾蚊，重會捐部分出嚟做善事。佢重話賺錢都係其次，最緊要幫到人，所以覺得自己做嘅嘢都幾有意義喎。<br> &#13;<br> <spanclass>陳浩民取代古巨基 &#13;<br> 瓊瑤創作嘅《還珠格格Ⅲ》籌備經年，搞到近期已經漸有眉目。馮仁昭聽聞瓊瑤近來對陳浩民十分賞識，一來係因為陳浩民嘅古裝扮相唔錯；其次係佢主演嘅《天龍八部》同《封神榜》，喺台灣播映時反應理想，加上早排佢幫北京中央台拍咗套黃金檔劇集《銀鼠》，令佢喺國內知名度大大提升。基於種種原因，所以瓊瑤就寧願搵陳浩民做《還珠Ⅲ》嘅男主角，而暫且棄用愛將古巨基。<br> &#13;<br> <spanclass>黃澤鋒斟茶遞水冧客 &#13;<br> 黃澤鋒喺尖沙嘴投資開設嘅「麻辣小喇叭」，眨吓眼都開咗成年。佢間舖喺晚飯時間周不時爆棚，而馮仁昭都係覺得抵佢發嘅。&#13;<br> 因為黃澤鋒好明白力不到不為財嘅道理，除咗返無綫開工之外，佢幾乎晚晚都喺舖度打躉，親自招呼熟客，斟茶遞水乜都做，佢咁博，舖頭生意梗係滔滔咁嚟啦。</spanclass></spanclass></spanclass></p></body></html>