<html><header><meta charset="utf-8"><title>子女如豬肉 - 陳也</title></header><body><h1>子女如豬肉 - 陳也</h1><p>廣東俗語有云，生嚿叉燒好過生仔。&#13;<br> 英國人計過條數，養大一名豆𡃁，需費三百五十萬港元，明碼實價，冇年晚清貨七折這回事。&#13;<br> 仔女是有骨的叉燒，長輩勞氣的程度像小布殊遭餅乾鯁喉，窒息暈倒。做父母，注定終生要為仔女給噎住、暈厥。&#13;<br> 惡鯁的仔女，連叉燒也不如。叉燒衰極有飽肚的譜；仔女不孝，父母受虐，冇啖好食之餘，還要榨乾棺材本替仔女還債，為仔女着草避大耳窿。傳媒故意捧紅理財失敗者，立心炮製accidentalhero，炒作逆流自強的勵志故事，是好心做壞事。記者應該訪問一批批牙斬斬的碌爆卡與破產族的父母，他們有得揀的話，是不是生嚿叉燒冇咁閉翳？叉燒至低限度不會累街坊、靠害親戚、出賣朋友。&#13;<br> 不過叉燒本質是豬肉一塊，要靠明爐烤製，不能偷工減料，落幾多工夫，得出幾多成果。為人父母，在烤製過程中躲懶縮骨，夠鐘起貨時才發現叉燒已經爛皮老肉，乾柴一樣，回天乏術。把豬肉好端端燒成廢柴的父母實在太多了，再培訓局應該為家長開一課長命愛心叉燒班。&#13;<br> 中國人的倫常共識是兄弟如手足，妻子如衣服；一部道德通書，敵不過外圍因素，睇不到老了。二十一世紀岔開新一頁，視子女如豬肉，不算怪論吧。看「麥兜」卡通片笑到噶噶聲的成年人，幾十歲別玩毛公仔了，你識得辨別冰鮮麥兜嗎？懂不懂處理家裏兩頭十八歲以上的口蹄麥嘜？別推卸責任，請閣下看看，鏡中的哮喘豬，似邊個？</p></body></html>