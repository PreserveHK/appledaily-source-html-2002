<html><header><meta charset="utf-8"><title>藍籌Call輪「收水」<br>股路縱橫：大市調整壓力增</title></header><body><h1>藍籌Call輪「收水」<br>股路縱橫：大市調整壓力增</h1><p>大市連升1個禮拜，恒指由低位10630起步，到噚日高位11285，上升655點，由於走勢已呈現突破，中線可以看好，但短線則可能會出現調整，噚日藍籌Call輪「收水」情況頗為普遍，顯示投機者對短期後市的表現已有所保留。不過，後市調整的幅度不會大，本周三出現的突破性裂口（10797至10929）會有強力支持，恒指若調整至11000水平時可再度入市，博大堆可買藍籌輪，升破近期高位11363後，可以250日線（11547）為目標。&#13;<br> 檢討近月來推介的股票，最威水係第一太平（142），最令人失望係南京熊貓（553）。一太推介時股價1.05元，短線目標1.25元，中線今年內見1.50元，之後一太股價升勢急速，半個多月內，已搶上1.47元，持作中線者亦可提前回吐。一太近日股價回落，係急升後之正常技術調整，以調整升幅的0.382和0.5計，會落番1.29元至1.23元，可在此水平低吸，再食下一個浪。<br> &#13;<br> <spanclass>熊貓發盈警基金洗倉 &#13;<br> 推介熊貓，主要係根據其去年理想的盈利表現，以及其走勢出現突破時，會有20%至30%嘅升幅。&#13;<br> 前日，熊貓一度升上3.325元，但卻未有力再進，反而低收3.2元，情況已不妙，噚日早段跌穿10日及20日線（約在3.175元水平），已止蝕沽出，原以為熊貓股價不濟，係受諾基亞調低銷售預測影響，原來唔關人事，係熊貓自己首季業績大幅倒退。根據公布嘅數字，首季盈利只得1080萬元人民幣，比去年同期大幅倒退77%；若同熊貓去年下半年獲利高達1.858億元人民幣相比，今年首季嘅表現，更係慘不忍睹。&#13;<br> 熊貓今次「盈警」，令基金同大行措手不及，立即引發洗倉潮，急挫至2.7元才見喘定。雖然熊貓指首季手提電話產品進行調整，新產品未大量上市，影響業績表現，但由於經營情況變壞來得太突然，在未有新轉機前，可睇少一隻。　郭兆誠</spanclass></p></body></html>