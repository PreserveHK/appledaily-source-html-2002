<html><header><meta charset="utf-8"><title>地產多聲道：<br>中原內地員工推介港樓</title></header><body><h1>地產多聲道：<br>中原內地員工推介港樓</h1><p>蘭西噚日喺深井碧堤半島售樓處，見到一班人戴住紅帽仔，以為有表演睇，打聽之下，原來係中原中國嘅員工。&#13;<br> 正當蘭西同行家圍住九倉助理董事黃光耀做訪問時，中原一姐劉瑛琳突然走過嚟，拉咗佢落去中記舖位。原來係介紹中原中國兩個主管認識黃光耀，成班同事重同佢大合照留念。&#13;<br> 劉一姐話內地分行同事有成四十人，重係精英先至有機會落嚟㗎。一姐預告呢班同事會喺廣州等地，推介尖沙嘴擎天半島二期，噚日只係順便同碧堤造勢。唔通九倉準備在國內做路演推介擎天半島二期？&#13;<br> 黃光耀連忙解畫，話九倉搵地產代理行嘅中國部幫手，向長駐內地港商推介。因過去幾年班港商搵埋唔少，但就無時間在港睇樓置業，對呢班貴客，九倉會視乎個別人客要求將成交期延長，但因滙率問題，一定唔收人民幣。&#13;<br> 噚日碧堤吸引唔少人睇樓，發展商亦繼續有嘉年華，啲小朋友就玩得好高興。</p><p><spanclass>何添家族租出愛都 &#13;<br> 由恒生銀行創辦人之一，何添家族持有嘅中半山愛都大廈高層單位，剛以七萬八租出，享海景，面積3347方呎，每呎二十三個三，屬合理水平。租客係大公司董事。&#13;<br> 何添家族係愛都大廈大業主，持有約二十個單位。於早年大手購入，全作出租用途。現時重有三個單位招租中。&#13;<br> 香港置業堅尼地道分行經理霍百昌說，區內豪宅租金較年初下降一成，但高質素者仍能保持一定嘅租金水平，如同區寶雲大廈高層四千方呎單位，日前以七萬蚊租出，每呎十七個半。<br> &#13;<br> <spanclass>半山樓萬三元有交易 &#13;<br> 半山區一向係富貴之地，買得起呢度啲樓嘅，身家一定豐厚；租得起嘅，亦都有番咁上下江湖地位。不過，由於租金同樓價你追我趕，互相拖累下跌，蘭西最近睇到啲租務成交，九年樓嘅西半山干德道駿豪閣高層六百七十呎單位，你估月租幾多？只須萬三蚊，分分鐘租屋苑樓都係咁上下咋。可能遲吓，一萬蚊唔使就可以入住半山區，高貴一吓。</spanclass></spanclass></p><p><spanclass>新地出售車位陸續有來 &#13;<br> 新地今年賣樓成績唔錯，其他物業類別都去到貨，淨係講車位，第三季夾埋賣咗236個，套現6961萬，平均每個三十萬有找。&#13;<br> 新地透過旗下公司拆售車位，包括荔枝角美孚新邨、青衣翠怡花園同薄扶林置富花園車位。美孚新邨1169個車位賣咗176個，收5215萬。翠怡花園40個，值1153萬，置富花園20個車位套現593萬。&#13;<br> 第三季美孚同置富嘅車位買賣登記，絕大部份都係由新地包辦，而翠怡更全部都係新地賣出嚟嘅。新地仍會繼續出售車位，有車一族可以慢慢揀。<br> &#13;<br> <spanclass>拍賣行慳錢唔租酒店 &#13;<br> 拍賣行近一年枕住每周有幾場拍賣會，可能市場注意力去晒一手盤，所以拍賣行都要度橋搶番啲客，最新手法係買家免佣。不過，原來唔係場場拍賣會都係買家免佣。所以每次都會事先張揚，等啲客留意。&#13;<br> 不過暫時所見，成績唔算理想，拍賣行分分鐘要蝕水。因為𠵱家要畀埋宣傳及場租等費用，賣到先至有佣收。一場拍賣，成本差唔多要四萬蚊，以個半佣計，起碼要拍到三百幾萬先至平手，重未計人工喎，若果計埋，就差唔多要賣六百萬先至夠。但係𠵱家一場拍賣，好多時只係賣到幾件貨，為咗慳錢，有啲索性唔租酒店，改喺自己公司，撥出地方舉行拍賣。真係世界難撈，慳得就慳。&#13;<br> 蘭西&#13;<br> 電郵地址：<ahref>nancy@appledaily.com </ahref></spanclass></spanclass></p></body></html>