<html><header><meta charset="utf-8"><title>數碼影音：<br>特高解像度$799四合一WebCam</title></header><body><h1>數碼影音：<br>特高解像度$799四合一WebCam</h1><p>市面颳起一股增值旋風，電腦產品當然都唔例外。好似呢部SG300咁，影相、拍動畫、錄音同WebCam四大功能集一身，賣價唔使八嚿水，已經比同類多功能產品優勝，最正係感光元件提升到130萬像素，拍攝動靜畫面質素都好得多。&#13;<br>&#13;<br>記者、攝影：徐影龍&#13;<br>ImageGirl：Macella</p><p><b> SG300規格表：</b> &#13;<br> 感光元件：130萬像素CMOS&#13;<br> 最高解像度：1,280×1,024&#13;<br> 記憶體：32MB&#13;<br> 體積：70(H)×100(W)×30(D)mm&#13;<br> 重量：100g&#13;<br> 附件：兩粒2A充電池連充電器、旅行袋&#13;<br> 查詢：天海電子（29581113）</p><p><spanclass><fontstyle>一機四用夠實際  &#13;<br> 呢部SG300外表極似一部入門級數碼相機，除咗係一部130萬像素感光元件數碼相機外，亦可以拍攝動態影像、錄音同做WebCam。拍攝動態影像唔可以用最高解像度，大概只可以320×240解像度拍攝，速度為每秒24格（24fps）。機內設有32MB記憶體，約可儲存179張高壓縮相片，Movie則約可收錄兩分半鐘，可惜係機內不設任何記憶卡插槽，想外加擴充都唔得。&#13;<br> 錄音功能可透過機頂小孔進行，錄音時間頗長，可連續收錄兩小時，適合上課、採訪等工作用途。將SG300接上電腦後，便可搖身一變成一部高解像度WebCam，雖然同樣可以1,280×1,024高解像擷取畫面，不過每秒只可顯示兩至三格畫面，若想流暢度較好，應調低至640×480甚至更低嘅320×240。</fontstyle></spanclass></p><p><spanclass><fontstyle>同類機中最高解像度  &#13;<br> SG300並非第一部四合一功能相機，不過解像度卻是同類產品中最高。機內配備130萬像素CMOS感光元件，令攝影質素最高解像度達到1,280×1,024，比市面一般牌子售賣嘅800×600更高，不論拍攝相片或Movie，都有更細緻表現。不過由於成本問題，採用之鏡頭、線路設計、抑噪晶片等均屬於「成本製作」，所以相片細緻度提升咗，不過色彩、微粒方面表現只算一般，始終唔可以同真正數碼相機相提並論，有心買機影靚相嘅用家要留意喇。</fontstyle></spanclass></p><p><spanclass><fontstyle>超簡化式操作  &#13;<br> SG300走簡單路線，全部機連快門都只係得三個掣，幸好操作尚算簡單易明，新手用家好快可以適應。雖然機背設有LCD，不過只可以顯示拍攝資料，唔可以顯示相片，拍攝時要透過機頂既觀景器校位。&#13;<br> SG300支援TWAIN驅動程式，可透過《Image》、《PhotoShop》等軟件直接驅動SG300，再作編輯之用。附送兩款軟件，《PhotoImpression2000》作管理及簡單修改數碼相片之用，最特別係另一款《VideoImpression2000》，不但可將動畫自由修改剪輯，重可加入各式有效Effect、過場動畫等，亦可加入其他影像檔案，就算當VideoEditing軟件用都唔錯。軟件介面易用亦好靚。跟機重額外有一套2A充電池及充電器、相機旅行袋等，令人更覺抵買。</fontstyle></spanclass></p><p><b> 記者意見：</b> &#13;<br> 抵讚：一機四用、賣價夠搶，啱「玩」影相用家。&#13;<br> 要彈：質素唔及真正數碼相機，拍攝功能太簡單。</p></body></html>