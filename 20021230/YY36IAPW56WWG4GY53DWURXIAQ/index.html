<html><header><meta charset="utf-8"><title>　　赤鱲角機場有高球打 - 李八方</title></header><body><h1>　　赤鱲角機場有高球打 - 李八方</h1><p>第日大家聽到有人話喺赤鱲角機場打高爾夫球，唔好奇怪，亦唔使擔心一桿打到個波上十層樓高，成架七四七打穿。其實，對方係講緊對住幅牆打嗰隻室內模擬高球場，事關香港國際機場驚啲轉機旅客等飛機等得悶，喺客運大樓裏面起咗個十八洞模擬高球場。&#13;<br> 呢個場都算巴閉，透過大型電腦屏幕，球手可以親臨Belfry、StAndrews等八個國際知名嘅高球場，就連英國高球新秀冠軍NickDougherty都有去試玩呢個新玩意。球手將球擊向屏幕，電腦就會根據擊球力度同方向計算出擊球距離同桿頭速度，聽落又好似幾過癮。&#13;<br> （圖）英國高球新秀冠軍NickDougherty喺機場試玩模擬高球場。　機管局圖片&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>