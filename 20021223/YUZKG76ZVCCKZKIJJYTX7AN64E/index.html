<html><header><meta charset="utf-8"><title>　　十元「花蟹」被嘲冇品味 - 李八方</title></header><body><h1>　　十元「花蟹」被嘲冇品味 - 李八方</h1><p>今年九月港府為慶祝回歸五周年發行咗紫藍色花斑新款十蚊鈔票，人稱「花蟹」，據聞設計圖案係由財爺阿松親自批准，重話係佢上台後嘅得意之作，點知呢隻「花蟹」出到國際舞台卻成為笑柄。&#13;<br> 星洲出版嘅《聯合早報》噚日有個專欄作者話，最近喺一個聚會上，有香港友人攞出一張香港「花蟹」畀大家觀賞，全席嘩然，話呢張嘢邊似係一個國際金融中心設計出嚟嘅紙幣？「像彩票還差不多，人民幣都比它好看！」&#13;<br> 作者喺文章又趁機揶揄香港一番，話香港本來係華人世界中品味最精緻、帶領潮流嘅都會，但今時唔同往日，東方之珠嘅光芒已經俾「長三角」同「珠三角」蓋過，而當政者𠵱家卻因為二十三條、公務員減薪等事情忙到焦頭爛額，整個社會你鬧我、我鬧你。作者話，如果佢係香港人，感受唔知會係點。唔知老董睇到篇文，會面紅定係面黃呢？&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>