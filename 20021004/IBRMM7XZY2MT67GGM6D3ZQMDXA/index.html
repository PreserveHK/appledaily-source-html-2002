<html><header><meta charset="utf-8"><title>佢玩我條嘢 - 林振強</title></header><body><h1>佢玩我條嘢 - 林振強</h1><p>富家小姐話，佢對我冇嘢，&#13;<br> 亦冇打算同我搞咩，&#13;<br> 叫我千祈唔好諗歪，&#13;<br> 佢只係欣賞我某方面嘅嘢；&#13;<br> 佢話，佢想玩我條嘢！&#13;<br> &#13;<br> 我話，阿靚姐阿靚姐，&#13;<br> 我希望你唔係撞邪，&#13;<br> 我呢啲平價粗嘢，&#13;<br> 點值得你隻貴手玩呢？&#13;<br> 講真，你欣賞我咩呢？&#13;<br> &#13;<br> 富家小姐話，佢欣賞我簡單，&#13;<br> 欣賞我冇玩馬冇玩車，&#13;<br> 獨沽一味玩自己條嘢，&#13;<br> 玩到快感好似山泥傾瀉；&#13;<br> 佢話，佢都想試吓玩我條嘢！&#13;<br> &#13;<br> 我話，阿靚姐阿靚姐，&#13;<br> 我唔係想做托手踭者，&#13;<br> 但係我只得呢一條嘢，&#13;<br> 借畀你，咁我玩咩？&#13;<br> 你自己去買條啦，好平啫！&#13;<br> &#13;<br> 富家小姐話，佢點知去邊度買唧，&#13;<br> 佢係都要我嗰條嘢，&#13;<br> 因為見我玩得咁精采：&#13;<br> 揸住條嘢，一拉一扯，&#13;<br> 條嘢就變成粒星！&#13;<br> 再扯兩扯，條嘢又變成丫叉，&#13;<br> 可將「碼子」發射！&#13;<br> 就算食咗幾粒「偉哥」，&#13;<br> 都冇我玩得咁好嘢！&#13;<br> &#13;<br> 富家小姐，佢開始向我詐嗲，&#13;<br> 佢開始撲前亂拉亂扯！&#13;<br> 哇，我怕佢扯斷我條嘢，&#13;<br> 惟有大叫：「咪再扯！&#13;<br> 我呢條嘢，送畀你嘞，阿靚姐！」&#13;<br> 於是將我玩緊嗰條橡筋箍，送咗畀佢。&#13;<br> &#13;<br> 唉，富家小姐，&#13;<br> 橡筋箍，一蚊一盒啫，&#13;<br> 咁都唔肯自己去買，真羞家呢！&#13;<br> （補白：橡筋箍，我認為是最便宜又最好玩的玩具之一。另一又cheap又好玩的玩意，就是「自己」，不過不要玩得過份，把自己玩死。）</p></body></html>