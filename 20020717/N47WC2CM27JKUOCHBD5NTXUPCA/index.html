<html><header><meta charset="utf-8"><title>第三代SuperCCD再獻新猷富士F401型格登場</title></header><body><h1>第三代SuperCCD再獻新猷富士F401型格登場</h1><p>富士喺今年暑假推出頗多新款數碼相機，高、中、低檔各級機種都照顧到，尤其民用級相機，大幅提升機能之餘，在外形設計上亦屢見創意，最新到港嘅FinePixF401，就做到賣相同機能都兼顧到。&#13;<br>記者、攝影：徐影龍</p><p><spanclass><fontstyle>畫質高具三倍光學變焦  &#13;<br> FinePixF401係富士第四部配備第三代SuperCCD嘅機種，雖然有效像素只有標準嘅210萬，不過透過SuperCCD獨特排列，相片解像度可達2,304×1,728，等同四百萬像素解像度，啱晒喜愛列印相片嘅用家。機身設計走纖細小巧路線，不過卻能加入一組具三倍光學變焦嘅鏡頭，配合數碼變焦，最高可作10.8倍變焦效果，對於遠行拍攝風景都好適合。FinePixF401另一特色係改良秏電量，透過NP-60專用鋰電，最多可拍攝5,000張相，或190分鐘動畫，夠晒長氣。&#13;<br> </fontstyle></spanclass></p><p><spanclass><fontstyle>機身開關有型有款  &#13;<br> 新機設計仍保持富士一貫細機特色，四方機身配銀色金屬殼，外形上同FinePix50i頗相似，不過電源啟動就加入新意思。若你首次接觸FinePixF401，係完全搵唔到開關掣，因為隱藏咗喺機前位置，輕輕推開面殼便可啟動，之後側邊三顆細燈會亮着，鏡頭亦隨之伸前，相當之前衞有型。當接駁至電腦傳輸相片時，三顆細燈亦會閃亮，確保相機正在運作中。&#13;<br> &#13;<br> FinePixF401規格表：&#13;<br> 感光元件：210萬像素SuperCCD&#13;<br> 變焦：三倍光學（配合數碼變焦最大10.8倍）&#13;<br> 電池：專用鋰電池（NP-60）&#13;<br> 體積：85(W)×69.4(H)×27.5mm(D)&#13;<br> 重量：185g&#13;<br> &#13;<br> 永明影音&#13;<br> 電話：23997451&#13;<br> 地址：旺角西洋菜街68號地下</fontstyle></spanclass></p></body></html>