<html><header><meta charset="utf-8"><title>歐寶Corsa細得可愛</title></header><body><h1>歐寶Corsa細得可愛</h1><p>早前，我哋特派記者於台灣首試嘅歐寶新一代Corsa城市小車，最近終於正式抵港喇！闊別多時嘅Corsa，較舊有型號不僅性能同設備有好大改進，加上一個趨時嘅造型包裝，重好啱現今潮流嘅細車熱；若然想擁有一部慳油代步車，而又要賣相吸引同高安全規格的話，相信新款Corsa會係不錯嘅選擇。	&#13;<br>記者：陳偉林&#13;<br>攝影：陳偉強　&#13;<br>ImageGirl：Crystal</p><p><spanclass><fontstyle>細車空間感強又舒適  &#13;<br> 雖然係小車尺碼，但特長前後軸距卻營造出寬闊嘅車廂空間感，而前後排色調及圖案編排，更烘托出時尚活潑一面。原廠前排電窗、門邊電鏡及電天窗，重有原廠一體式高級CD音響連六聲道喇叭、冷氣及雙安全氣袋外，重有遙控音響制同中央門鎖，設備都可算一應俱全㗎！</fontstyle></spanclass></p><p>&#13;<br> &#13;<br> &#13;<br> <spanclass><fontstyle>賣相吸引顯個人品味  &#13;<br> 予人一新面貌嘅歐寶Corsa，除保持有一貫車廠嘅低風阻流暢造型之餘，橢圓大燈連霧燈組合，加上突出嘅直立式尾燈編排，以及四輪時款富跑車風味嘅14吋合金胎軨配搭，響同級車中都可算係鮮明突出，同埋極富個人風格呢！</fontstyle></spanclass></p><p>&#13;<br> <spanclass><fontstyle>1.4Ecotec偈夠氣有力  &#13;<br> 新Corsa用上全新1.4公升Ecotec直4DOHC偈，匹配4前速自動波，轉檔反應順暢有力，而附加Sport模式選擇，更有助加速變得強勁。四輪穩紮嘅歐式懸掛，難得走彎時有不錯嘅循迹反應，加上電子ABS連EBD裝置嘅可靠性，還予人有大車嘅安全感㖭！</fontstyle></spanclass></p><p><spanclass><fontstyle>記者試後簡評  &#13;<br> 優點：賣相Cute入時好有活力感，車廂空間闊落舒適。&#13;<br> 缺點：一般小房車裝備未見突出，而車價亦見偏高。&#13;<br> &#13;<br> <b> 規格</b> &#13;<br> 歐寶Corsa1.4五門版&#13;<br> 引擎：1389cc直4DOHC&#13;<br> 馬力：90ps/6000rpm&#13;<br> 扭力：12.8kgm/4000rpm&#13;<br> 傳動：4前速自動波，前輪驅動&#13;<br> 懸掛：（前）麥花臣支柱&#13;<br> （後）拖曳臂&#13;<br> 制動：（前）透氣碟&#13;<br> （後）鼓式（ABS）&#13;<br> 尺碼：3817×1646×1440mm&#13;<br> 軸距：2491mm&#13;<br> 車重：1005kg&#13;<br> 輪胎：175/65R14MichelinEnergy&#13;<br> 0-100公里：13.0秒&#13;<br> 極速：170km/h&#13;<br> 平均耗油：7.9L/100km&#13;<br> 新車售價：$129,000&#13;<br> 車輛提供：福方汽車（29888080）</fontstyle></spanclass></p><p><spanclass><fontstyle>同級車比較：福士Polo1.4裝備多多  &#13;<br> 同樣以德國車作號召力嘅福士，早前運嚟全新Polo車系，賣相既獨特又別致，難得小車中有大車裝備，除咗有四輪碟煞及四個安全氣袋外，另外重有EDL同ASR電子限滑及牽引裝置、四輪15吋跑車合金軨等組合；但可惜新車售價稍高，一般年輕用家未必可應付得來。</fontstyle></spanclass></p><p><b> 福士Polo1.4小檔案</b> &#13;<br> 引擎：1390cc直4DOHC&#13;<br> 馬力：77ps/5000rpm&#13;<br> 扭力：12.9kgm/3800rpm&#13;<br> 尺碼：3897×1650×1465mm&#13;<br> 軸距：2460mm&#13;<br> 車重：1183kg&#13;<br> 新車售價：$129,000&#13;<br> 查詢：合泰汽車（28828938）</p></body></html>