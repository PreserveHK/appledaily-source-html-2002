<html><header><meta charset="utf-8"><title>女排大獎賽澳門站花絮</title></header><body><h1>女排大獎賽澳門站花絮</h1><p><spanclass>全部爆滿難搵位 &#13;<br> 噚日女排大獎賽澳門站最後一日，因為有中國對巴西呢場爭標戲碼，澳門綜藝館全場五千個座位就全部爆晒，現場氣氛相當熱烈；有部份球迷可能因搵唔到靚位，索性企喺通道或者坐喺樓梯睇波。<br> &#13;<br> <spanclass>「巴西姑娘」獨憔悴 &#13;<br> 過往大獎賽個人獎項都有太公分豬肉嘅情況，不過今年有啲唔同，中國女排就連取三獎，德國亦有兩個個人獎；反而巴西就一個獎都攞唔到，班巴西姑娘自然難掩失望之情。<br> &#13;<br> <spanclass>「女孩啦啦隊」搞氣氛 &#13;<br> 德國噚日喺一點開波嘅頭場只用咗一個鐘多啲就解決咗泰國，但尾場中巴之戰要三點半至開波，賽會就安排咗個大班小女孩喺呢個空檔同完場後跳舞助興，搞吓氣氛，等班現場球迷唔使齋坐咁悶。</spanclass></spanclass></spanclass></p></body></html>