<html><header><meta charset="utf-8"><title>　　教車師傅爆料<br>　　霆鋒學車3堂走人 - 李八方</title></header><body><h1>　　教車師傅爆料<br>　　霆鋒學車3堂走人 - 李八方</h1><p>藝人謝霆鋒近日接二連三炒車，連八方都想知佢手車係咪真係咁弱。八方千辛萬苦搵到曾經教過霆鋒揸車嘅教車師傅陳德榮。七十一歲嘅陳師傅坦言只係教過霆鋒三個鐘，原因係「可能佢嫌我架車太舊啦，踩極油門都唔去。」<br> &#13;<br> <spanclass>霆鋒有禮貌又聽話 &#13;<br> 陳師傅部車係五年前買入嘅「萬事得121」，比起霆鋒近日成日撞嘅法拉利F355，又確係弱啲。陳師傅憶述兩年前某日：「我都唔知邊個介紹，有人打電話嚟話要學車，到個學生出現嗰陣至知係霆鋒。記得佢每次學車，都係有保母車接送；每次都係傍晚七點學車。」&#13;<br> 佢形容首次與霆鋒見面時，覺得霆鋒一啲都唔反叛、聽教聽話、好有禮貌。「佢成日都師傅前、師傅後。係人都知佢喺加拿大已經識得揸車，所以佢一上車就知道點舞架車，只係有時要我提佢望吓左、望吓右。」不過唔知霆鋒嫌佢長氣定嫌架車舊，總之學咗三堂就走人。至於後來跟邊位師傅，陳德榮就話唔多清楚。<br> &#13;<br> <spanclass>炒車唔應該賴師傅 &#13;<br> 當年學車每個鐘頭公價收150蚊，今時今日收費已下滑到80蚊一粒鐘。陳師傅話：「我冇因為佢係大明星就收多啲、或者收平啲。佢每次學完車就畀150蚊。」對於呢個舊學生不斷炒車，陳師傅強調一般學生無論跟過邊位師傅，考牌後出事，都唔應該將責任與師傅拉上關係。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></spanclass></spanclass></p></body></html>