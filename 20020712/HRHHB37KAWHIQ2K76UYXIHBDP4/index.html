<html><header><meta charset="utf-8"><title>特種車輛：<br>平治Sprinter314警車新世代</title></header><body><h1>特種車輛：<br>平治Sprinter314警車新世代</h1><p>香港警隊向以現代化、紀律嚴明而專業，備受外界一致稱許；為應付日常繁重嘅巡邏工作，及有效率地遏止罪案發生，最近警方決定添置多一批平治Sprinter314嘅全新巡邏車，以提升日常執勤工作嘅需要。而首批為數67部新車，經已陸續分配給前線人員。究竟新一代警察巡邏車有何過人之處，能夠勝任繁重嘅工作呢？今日我哋不如近距離接觸一下啦！&#13;<br>&#13;<br>記者、攝影：陳偉林</p><p><spanclass><fontstyle>廣泛應用　可靠性高  &#13;<br> 查實，平治Sprinter車系經已廣泛應用於香港運輸業中；除有16座位嘅專線小巴、專業速遞公司嘅車隊外，就連消防處嘅救護車隊內都有Sprinter嘅足迹。而今趟警方採用嘅Sprinter巡邏車，為3550mm中陣標準頂型號。佢除咗有低地台雙趟門嘅配備外，多變嘅車廂組合，以及一台較大容積嘅2.3公升直4偈，都係佢嘅特點之一。</fontstyle></spanclass></p><p><spanclass><fontstyle>2.3公升偈　表現柔韌有力  &#13;<br> 唔講唔知，此車一台2.3公升直4DOHC偈，內輔有類似VTEC嘅設計，每當轉速達4000rpm以上時，加速力明顯增強不少；而為要提高行車時嘅穩妥性，新車除備有主動式電子ASR牽引系統外，前後輪重增設有防滾桿。四輪高效能碟式制動，重輔有ABS連EBD裝置，特闊嘅225/70R15輪胎配搭，亦有提高對地抓着力嘅幫助；再者，新車更採用雙電池裝置，重可應付警車日常高耗電量嘅需要㗎！</fontstyle></spanclass></p><p><spanclass><fontstyle>設備有特別要求  &#13;<br> 為要應付香港警方要求，新款巡邏車座椅編排分成2+2+4形式，尤其中排座席特別置於中央，以便後排乘客可左右自由進出，而前排椅背重有活動桌几及照明燈，以便中排乘客作日常文書工作嘛！尾艙額外置有兩排對坐式座席，更備有多個儲物櫃，以方便日常存放武器或防暴工具。離地有1633mm嘅車頂，前後另備有多組冷氣出風口及照明光管，而車廂前後重備有避彈衣匣、滅火筒及警方特別用途嘅閃光燈同揚聲器㗎！難得警車重設有電鏡及音響，同埋雙安全氣袋組合㖭！</fontstyle></spanclass></p><p><spanclass><fontstyle>平治Sprinter314警車規格  &#13;<br> 引擎：2295cc直4DOHC&#13;<br> 馬力：143ps/5000rpm&#13;<br> 扭力：22.0kgm/3200-4700rpm&#13;<br> 傳動：5前速手波，後輪驅動&#13;<br> 懸掛：（前）柱式獨立（後）扭力連桿&#13;<br> 制動：（前）透氣碟（後）碟式（ABS）&#13;<br> 輪胎：225/70R15ContinentalVanco&#13;<br> 尺碼：5640×1933×2575mm&#13;<br> 軸距：3550mm&#13;<br> 車重：約2050kg&#13;<br> 平均耗油：12.3-13.4L/100km&#13;<br> 車輛提供：仁孚行商用汽車部（28957248）</fontstyle></spanclass></p></body></html>