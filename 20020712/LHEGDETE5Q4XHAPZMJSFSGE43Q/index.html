<html><header><meta charset="utf-8"><title>九一一影響馬主 - 左丁山</title></header><body><h1>九一一影響馬主 - 左丁山</h1><p>馬季結束，新馬季未至，七月正是馬主為愛駒買保險之時。&#13;<br> 今年買保險大件事咯，保險公司話受到九一一影響，賠償慘重，乜保險都要到期續保就加價。香港的汽車保險、勞工保險已經貴到飛起，令老友記萬事德牙痛咁聲，想唔到賽馬保險亦大幅度增加保費，啲馬主想唔牙痛咁聲都幾難。&#13;<br> 馬主H接到「多福保險顧問保險有限公司」嘅保險到期通知書，「馬匹死亡險」（mortalityrisk）要百分之三點八五，「失去競賽能力險」（lossofuserisk）要百分之四點五，直情食人隻車。翻查舊紀錄，去年嘅「死亡險」係百分之二點八，一隻價值一百萬元嘅馬，去年交開二萬八千蚊保險，今年就要三萬八千五，增加百分之三十七點五，增幅驚人。馬主協會同「多福」（Storefield）交涉無效，屬下會員惟有引頸就戮，如果你有一匹好馬，點敢唔買保險呀。&#13;<br> 左丁山以前講過，九一一事件雖然話影響美國為主，其實恐怖活動對全世界都有影響，人類在各方面都為人與人之間嘅仇恨付出代價。講得唔好聽，就係中東回教激烈分子與以色列、猶太人以及以色列大佬──美國有仇，打起交嚟，所有其他人都一齊受害。&#13;<br> 冇法喇，馬主H一路媽，一路寫支票，這年頭，百物通縮，惟有馬主嘅養馬費用，有加無減，虛名嘅代價甚大。</p></body></html>