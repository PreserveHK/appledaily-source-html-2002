<html><header><meta charset="utf-8"><title>　　「惡女人」大戰葉劉淑儀 - 李八方</title></header><body><h1>　　「惡女人」大戰葉劉淑儀 - 李八方</h1><p>吳靄儀（圖）、余若薇、何秀蘭、劉慧卿「四個癡心惡女人」真係同情心爆棚，噚日立法會二讀反恐條例草案，訂明會凍結、充公恐怖分子財產，班女人擔心恐怖分子都有兒有女，萬一係冤案，連食飯、上訴都冇錢。吳靄儀於是提修訂確保受影響嘅人夠錢應付基本開支同法律訴訟。&#13;<br> 雖然葉劉淑儀都係女人，但就肯定唔心軟，佢一聽吳靄儀嘅修訂即刻彈起，大大聲話：「恐怖分子係大壞蛋」，又提出如果個恐怖分子係回教徒，話自己有四個老婆四十個仔女要供養，又或者好似拉登咁面色蒼白成日病，凍結佢一千萬，轉頭開張醫療費單，要攞番九百萬點算！葉劉真係愈戰愈勇，不過咁講嘢唔知啲回教徒會唔會抗議佢歧視。&#13;<br> 吳靄儀一於少理，不停出賣余若薇，一陣用余若薇做人版，解釋如果余若薇被指係恐怖分子，自己就連買個飯盒畀佢都犯法，一陣又話雖然恐怖分子係壞蛋，但大家眼中嘅拉登都可能認錯人，可能只係余若薇着錯衫。&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>