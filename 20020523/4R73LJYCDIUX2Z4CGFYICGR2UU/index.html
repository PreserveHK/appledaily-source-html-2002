<html><header><meta charset="utf-8"><title>新車速報：<br>鈴木MRWagon年輕車迷追捧新目標</title></header><body><h1>新車速報：<br>鈴木MRWagon年輕車迷追捧新目標</h1><p>繼一款WagonR響東瀛大行其道之後，近期鈴木又推出一部專針對城市人，尤其女性嘅新一代迷你RV；呢部名字叫MRWagon嘅小車，造型別致又吸引，車廂鋪排亦見講究同靈活，加上一台660ccTurbo偈配搭，既慳油又好力，確實係現今上班一族男女，一部不錯嘅代步選擇呢！&#13;<br>&#13;<br>記者、攝影：陳偉林　協力：Shirley</p><p><spanclass><fontstyle>時款別致見魅力  &#13;<br> 雖然呢部MRWagon，只係東瀛新近面世嘅其中一款K-Car小車；惟賣相別致突出，又有時尚味道，因而不乏車迷追捧。再者，炯炯有神嘅大燈組合，匹配有型吸引嘅尾定翼跟四輪13吋合金胎軨編排，亦見有一份個性㗎！</fontstyle></spanclass></p><p><spanclass><fontstyle>660ccTurbo偈代步適宜  &#13;<br> 新款MRWagon用上一台660cc直3DOHCTurbo偈，匹配4前速軚自動波，應付日常代步絕對綽綽有餘；再者，小巧身軀加上輕盈嘅轉向，用嚟穿梭大街小巷最為適合不過。至於穩紮嘅歐式懸掛組合，除帶來軟硬適中嘅避震效果外，一套ABS系統嘅輔助，亦令制動表現得心應手㗎！</fontstyle></spanclass></p><p><spanclass><fontstyle>座椅多變設備講究  &#13;<br> 講到車廂鋪排，呢部MRWagon可謂毫不簡單，空間既闊落實用之餘，座椅設計及用料亦見時款講究，予人有置身於家居梳化嘅體驗呢！其次，尾排椅背可調校角度之外，座墊亦可前後伸縮，遇有需要時尾排重可以收摺放平，令尾廂空間倍增㖭！除電窗、電鏡及中央門鎖外，重有恒溫冷氣連六聲道高級音響組合，買家重可以加$800換大面板裝置㗎！</fontstyle></spanclass></p><p><spanclass><fontstyle>記者試後簡評  &#13;<br> 優點：造型嬌俏可人，好能迎合到現代女性嘅日常代步需要，兼且既慳油又好力。&#13;<br> 缺點：軚盤轉向過於輕盈，起跑加速缺乏一份爆炸力。</fontstyle></spanclass></p><p><spanclass><fontstyle>鈴木MRWagon規格  &#13;<br> 引擎：658cc直3DOHCTurbo&#13;<br> 馬力：60ps/6500rpm&#13;<br> 扭力：8.5kgm/3000rpm&#13;<br> 傳動：4前速自動波，前輪驅動&#13;<br> 懸掛：（前）麥花臣支柱（後）拖曳臂&#13;<br> 制動：（前）透氣碟（後）鼓式（ABS）&#13;<br> 輪胎：155/65R13FalkenSincera&#13;<br> 尺碼：3395×1475×1590mm&#13;<br> 軸距：2360mm&#13;<br> 車重：860kg&#13;<br> 平均耗油：	16.8km/L&#13;<br> 新車售價：	$93,800&#13;<br> 車輛提供：	香島汽車（23320091）</fontstyle></spanclass></p></body></html>