<html><header><meta charset="utf-8"><title>一味窩輪：盈息Call輪唔適合炒</title></header><body><h1>一味窩輪：盈息Call輪唔適合炒</h1><p>大市回吐，恒指調整112點，不過即月期指只跌56點，估計調整過後，又會有一番新景象。&#13;<br> 中移動（941）發表首季經營數據，有好有壞，整體都算係咁，不過股價反應唔靚，早段24.60元，收23.80元，全日唔見55仙，啲相關Call輪跟住早揚晚跌，暫時咪玩住。&#13;<br> 跌市中，3隻有Call輪發行嘅公用股中，兩隻升，1隻微跌。港燈（006）收30.40元，升40仙，有息收嘅港燈盈息Call輪9265，「應酬吓」跟住升45仙，跟貼正股，不過因為價位基數大，升幅只係3.9%，收12.10元，全日成交9千幾份咁大把。&#13;<br> 盈息Call輪冇錯有息收，但槓桿率太細，一般得兩倍幾，升跌都唔夠刺激，唔啱炒家玩。&#13;<br> 中煤（003）除淨升1.4%，Call輪9197發揮槓桿效應，升11%。<br> &#13;<br> <spanclass>9171數據靚難買賣 &#13;<br> 中電（002）曾升20仙，收市反跌10仙，報30.20元。中電有機會做番好啲，隻Call輪9171喺9月到期，現價22.5仙，溢價1.4%，槓桿率13.4倍，數據好靚，衰在交投愈來愈少，雖有莊家開價，但唔貼價，難以即炒即食。&#13;<br> 章　盛</spanclass></p></body></html>