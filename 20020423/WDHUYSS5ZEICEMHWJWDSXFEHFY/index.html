<html><header><meta charset="utf-8"><title>新車速報：<br>寶馬330Ci配SMG-Ⅱ半自動波箱更好玩！</title></header><body><h1>新車速報：<br>寶馬330Ci配SMG-Ⅱ半自動波箱更好玩！</h1><p>近期，備受推崇嘅第二代SMG-ⅡSequential半自動波箱，唔再係M3跑車所獨有；皆因寶馬車廠最近將呢套咁High-tech嘅系統加入3系Coupe身上，當中被視為民用版M3嘅330CiCoupe，換裝上呢套SMG-Ⅱ波箱之後，無論手動式換檔，又或者用上Formula-1嘅軚盤+/-推桿轉檔，明顯更見敏銳暢順之餘，重有多一分強烈手波車嘅快感㖭！&#13;<br>&#13;<br>記者：陳偉林&#13;<br>攝影：陳偉強&#13;<br>ImageGirl：Vicki</p><p><spanclass><fontstyle>SMG-Ⅱ波箱口碑出眾  &#13;<br> 早前，寶馬車廠研製新一代SMG-ⅡSequential半自動波箱，並加入M3系列中，嘗試過嘅車評人或一般用家，均對其讚不絕口；轉檔既敏捷又順暢，重好有手波車嘅快感㖭！奈何M3系列求過於供之餘，高出一截嘅車價，亦非一般買家可負擔得起。</fontstyle></spanclass></p><p><spanclass><fontstyle>3系Coupe形象跑車化  &#13;<br> 然而，近期寶馬車廠決定將呢套咁High-tech嘅波箱系統，引入平民化嘅3系當中，而率先推出會係呢部330Ci轎跑車；皆因佢係繼M3之後，另一款備受車迷追捧嘅型號，加上部車有別一般3系轎車嘅包裝，予人看來亦見跑意盎然㗎！</fontstyle></spanclass></p><p><spanclass><fontstyle>新包裝車廂具吸引力  &#13;<br> 呢部寶馬330Ci除賣相吸引之餘，新加入嘅MPackage亦可令車廂予人有煥然一新嘅感覺；銀白電鍍裝飾，配襯響全新質料嘅真皮座椅配搭下，望落既時尚又富豪邁個性之餘，加埋電窗、電鏡及電天窗，重有原廠一體式恒溫冷氣連音響組合，重有前後共8個安全氣袋及充氣簾幕裝置，重畀到你有十足嘅安全感㗎！</fontstyle></spanclass></p><p><spanclass><fontstyle>SMG-II波箱揮灑自如  &#13;<br> 當然，全車賣點所在會係一套新加入嘅SMG-ⅡSequential半自動波箱，操控模式跟原先M3嘅裝置相若，僅賣相有別而已；惟配合埋一台3.0公升直6偈嘅238匹馬力輸出，表現可謂揮灑自如㗎！就連嬌柔嘅女士們，都可以享有呢套SMG-Ⅱ半自動波箱所帶來手波車嘅動感一面呢！</fontstyle></spanclass></p><p><spanclass><fontstyle>記者試後簡評  &#13;<br> 優點：呢部寶馬330Ci轎跑車，賣相吸引又富動感，而加入全新SMG-Ⅱ6前速Sequential半自動波箱，更見有強烈跑意，好有M3跑車嘅代入感。&#13;<br> &#13;<br> 缺點：全線3系早前經已推出Facelifted新版，惟呢部3系Coupe轎跑車卻欠奉，稍欠新意。</fontstyle></spanclass></p><p><b> 寶馬330CiSMG規格</b> &#13;<br> 引擎：2979cc直6DOHC&#13;<br> 馬力：238ps/5900rpm&#13;<br> 扭力：30.6kgm/3500rpm&#13;<br> 傳動：6前速Sequential半自動波，後輪驅動&#13;<br> 懸掛：(前)麥花臣支柱(後)多連桿&#13;<br> 制動：(前)透氣碟(後)透氣碟(ABS)&#13;<br> 輪胎：(前)225/40ZR18DunlopSPSport9000(後)255/35ZR18DunlopSPSport9000&#13;<br> 尺碼：4488×1739×1369mm&#13;<br> 軸距：2725mm&#13;<br> 車重：1505kg&#13;<br> 0-100公里：7.0秒&#13;<br> 極速：247km/h&#13;<br> 平均耗油：9.1L/100km&#13;<br> 新車售價：$501,000（標準版）&#13;<br> 車輛提供：寶馬香港（27145271）</p></body></html>