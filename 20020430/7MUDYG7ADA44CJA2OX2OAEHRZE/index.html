<html><header><meta charset="utf-8"><title>電腦新產品：<br>搶先測試全球最細XP機種SONYPCG-U1火速抵港</title></header><body><h1>電腦新產品：<br>搶先測試全球最細XP機種SONYPCG-U1火速抵港</h1><p>四年前SONY開發C1手提電腦系列，推出後大受歡迎，主要原因全賴一個「細」字。到今天SONY再接再厲，推出全新嘅U1系列手提電腦，除咗外形及機能比C1系列更為優勝外，更進一步大玩終極纖巧機身，成為全球最細XP機種，真正發揮手提電腦嘅特色。	&#13;<br>&#13;<br>記者、攝影：徐影龍</p><p><spanclass><fontstyle>終極細小機身  &#13;<br> SONY呢部PCG-U1走細小機身格局，體積比一隻DVD影碟重要細，可謂全球搭載WindowsXP最細嘅機種。由於機身細小，故此顯示屏亦相對地縮細，可視範圍只有6.4"，用開正常Size手提電腦用家可能會唔慣。雖然屏幕較細，不過都支援1,024×768解像度，觀賞相片都好細緻，最有趣係機身設有一個「ZoomIn」掣，一按便可將解像度即時轉換為800×600，顯示物件或相片即時變大，呢個轉換功能可略為補充屏幕細嘅缺點。&#13;<br> 除全球最細機身外，PCG-U1另一特色就係反傳統操作方法。首先摒棄控制滑鼠嘅TouchPad設計，將方向掣及滑鼠左右掣，分開左、右兩邊擺，重放喺鍵盤上方，好處係左、右手拎住機身，同時以兩手拇指控制鼠標，變成真正行住街用電腦都得，不過操作上難免要適應一下。</fontstyle></spanclass></p><p><spanclass><fontstyle>再次垂青Crusoe處理器  &#13;<br> PCG-U1使用CrusoeTM5800處理器(867MHz)，速度唔算快，不過以流動工作性質已算足夠。約莫一年多前新一代處理器Crusoe拍住SONY大碼頭，曾風光一時，可惜因製造出現問題，搞到大批貨要回收，令到Crusoe突然人間蒸發。到今日SONY再一次使用Crusoe處理器，當然係廠方已經大幅改良技術關係，而且Crusoe特色係秏電量少、製作成本平，始終有一定吸引力。不過Crusoe運行嘅指令編碼同IntelPentium有別，故此需要動用16MB主記憶體，作模擬Pentium指令之用，幸好PCG-U1配備256MB記憶體，攞走16MB唔算太大問題。</fontstyle></spanclass></p><p><spanclass><fontstyle>機能一般賣價吸引  &#13;<br> 除Crusoe867MHz處理器同256MB主記憶體外，機內還配備20GB硬碟，值得留意係由於市面並冇整合式晶片組支援Crusoe處理器，故此顯示晶片採用ATIMobilityRADEON-M，已內置8MB視像記憶體，效能當然比採用整合式顯示晶片嘅手提電腦優勝。&#13;<br> 淨睇PCG-U1嘅機能只算一般，應付上網或如《Office》等文書軟件尚算足夠，雖然配備i.LINK（FireWire）可接駁DV攝錄機，不過要玩影像編輯，PCG-U1則顯然較為吃力。所以用家應着眼於PCG-U1嘅細小機身及賣相，最重要係日本官方售價都只係賣15萬日圓（約港幣$9,300），以SONY新機嚟講已算抵玩。</fontstyle></spanclass></p><p><spanclass><fontstyle>記者意見  &#13;<br> <b> 抵讚：</b> 賣相一流、全球最細機身發揮流動電腦優點。&#13;<br> <b> 要彈：</b> 機身細即係屏幕細，以相片及影像工作為主嘅用家唔多啱用。</fontstyle></spanclass></p><p><b> PCG-U1規格表</b> &#13;<br> 處理器：CrusoeTM5800（867MHz）&#13;<br> 記憶體：256MB&#13;<br> 硬碟：20GB&#13;<br> 顯示屏：6.4"TFT&#13;<br> 顯示晶片：ATIMobilityRADEON-M&#13;<br> 作業系統：WindowsXP家用版&#13;<br> 體積：184.5（W）×139（D）×30.6至46.1（H）mm&#13;<br> 重量：約820g&#13;<br> UltraPro　　查詢電話：28817052</p></body></html>