<html><header><meta charset="utf-8"><title>坦然對煎熬　助病人為樂<br>優秀義工患癌婦</title></header><body><h1>坦然對煎熬　助病人為樂<br>優秀義工患癌婦</h1><p>九○年是陳愛蘭人生的低潮，那年她剛發現患上乳癌，驚魂未定，便要承受夫婦雙雙失業的打擊，被迫賣樓應付生計，但她咬緊牙關一一捱過去。近年，她的右肩骨又被發現長了一個腫瘤，她除坦然面對外，更積極投入義務工作，協助病友擺脫癌病陰霾之餘，亦為她生命那道「灰色的彩虹」再添色彩！</p><p>如何才叫禍不單行？且聽陳愛蘭的故事便知一二。五十七歲的她，中五畢業後任職幼稚園教師，下嫁從事建築行業的丈夫，育有三名讀書成績優異的子女，活脫脫一幅美滿的溫馨家庭照，然而，九○年「照片」開始蒙上了污點。&#13;<br> 「有晚我摸到右邊乳房有一粒手指尾頭咁大嘅嘢，當時感覺好驚，但係唔知乜事，後嚟驗出係乳癌，三個星期後就做手術割除右邊整個乳房。」阿蘭說。&#13;<br> 手術後，阿蘭仍要接受化療及電療，化療令她經常嘔吐，電療部位皮膚更被灼燶，令她飽受痛苦。阿蘭的長子當時正於加拿大升學、二女及孻女分別在港入讀大學及中五，經濟壓力沉重，阿蘭曾對自己說：「我唔可以冇咗份工」。豈料，上司竟於此時藉詞將她停薪留職；更甚的是，其夫不久亦失業，對她造成莫大打擊，最後她更被迫賣樓套現，繼續供子女讀書。&#13;<br> 「當時精神壓力好大，完全控制唔到自己，好彩得到病友鼓勵，佢同我講：『你要人哋錫你，首先你就要學識點去錫自己』。」病友的當頭棒喝，令她學會積極對抗病魔，更隨病友參與義務工作，探訪其他癌症病人，開解他們。<br> &#13;<br> <spanclass>忙個不亦樂乎 &#13;<br> 「只有曾經經歷過，先至體會到癌症病人嘅喜怒哀樂，我最開心嘅就係有啲病友由最初好抗拒打針同做手術，經我開解後變得好積極接受治療。」&#13;<br> 早前，醫生發現阿蘭右肩骨長了一顆腫瘤，未知是否惡性，阿蘭仍能坦然面對。現時，她每周都會在癌協綜合服務中心當值，協助處理會務，亦有繼續充當聆聽者，輔導病友，閒時參加多個興趣班，忙個不亦樂乎，活得無比充實。&#13;<br> 「近日睇見咁多自殺新聞，我覺得點解啲人有勇氣去死，但冇勇氣去面對？佢哋應該向我哋癌症病人同其他長期病患者學習點樣去掙扎求存，我哋個個都好熱愛生命。」阿蘭說。&#13;<br> 熱心公益的阿蘭獲得多個義工獎項，近日她榮膺社會福利署頒發之「活出生命」優秀義工，藉以表揚她身處逆境仍能積極貢獻社會的精神。&#13;<br> &#13;<br> 暖流熱線&#13;<br> 電話:29908688&#13;<br> 傳真:23702192&#13;<br> 電郵:<ahref>adfund@appledaily.com &#13;<br> 網址：<ahref http:> http://www.charity.atnext.com  </ahref></ahref></spanclass></p></body></html>