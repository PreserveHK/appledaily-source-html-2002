<html><header><meta charset="utf-8"><title>購物焦點：<br>百獸出籠動物圖案袋上爭霸</title></header><body><h1>購物焦點：<br>百獸出籠動物圖案袋上爭霸</h1><p>冬眠過後，踏入春夏季節，各大小動物又開始四出活動，森林內鬥個你死我活爭獵物搶地盤。今季爭霸戰場則移師至青春便服袋上，大頭老虎Sell氣焰、小白兔溫純可愛、貓仔惹人憐愛，重有其他不同圖案和風格嘅動物袋仔，爭住做手袋嘅封面。售價方面全部二百蚊以下有交易，不如一齊睇吓邊款啱自己心水！&#13;<br>記者：許穗齡&#13;<br>攝影：林栢鈞&#13;<br>ImageGirl：Mon</p><p><spanclass><fontstyle>威嚴大頭老虎  &#13;<br> 森林中獅子老虎氣勢兇猛，無動物能與之匹敵，呢款牛仔布袋就正好表現出老虎兇猛威嚴的一面。側孭袋面印上老虎頭圖案，在圖案上再加一層帶金線的網面，下方更以毛毛皮製成TIGER英文字，加埋蛇皮圖案孭帶，夠晒狂野。&#13;<br> 尺寸：長42cm、高32cm&#13;<br> 售價：$199（Zaco）</fontstyle></spanclass></p><p><spanclass><fontstyle>迷人豬小姐  &#13;<br> 唔好以為小豬就係又肥又懶又臭，原來只要打扮一下，都可以好靚好有吸引力，好似呢款豬小姐中型手挽袋，以淺藍色皮為主，袋面則用上一幅印有身穿紗裙、頭戴金色假髮的小豬肖像，當堂成個淑女咁，帶住佢出街一啲都唔失禮。&#13;<br> 尺寸：長34cm、高24cm&#13;<br> 售價：$199（Zaco）</fontstyle></spanclass></p><p><spanclass><fontstyle>可愛睡貓貓  &#13;<br> 如果你同小記一樣最愛貓貓，不妨考慮吓呢款印有貓樣的小手袋。袋身以粉紅色皮製，袋面則印有一對小貓貓，兩口子同睡於一個小盆內，雙目緊閉，樣子甜美可愛，而袋內更附有長孭帶，當斜孭袋用都一樣無問題。&#13;<br> 尺寸：長24cm、高14cm&#13;<br> 售價：$169（Zaco）</fontstyle></spanclass></p><p><spanclass><fontstyle>紅粉千象布袋  &#13;<br> 要睇到宏偉壯觀嘅野生動物場面，唔一定要睇國家地理雜誌先得，呢款印有千象圖嘅布袋就可以滿足到你。呢個袋用棉布製造，以粉紅色作底色，袋面再分別印上桃紅色、啡色、白色、黑色等大象形態，設計時款，又啱晒近年玩嘅LogoFeel。&#13;<br> 尺寸：長38cm、高25cm&#13;<br> 售價：$139（新之助）</fontstyle></spanclass></p><p><spanclass><fontstyle>鹿仔保齡球袋  &#13;<br> 嫌貓貓狗狗袋太普通無新意，可以考慮呢款鹿仔圖案保齡球袋，袋身以藍色尼龍布製，印滿鹿形的圖案，再以白色皮做底部、手抽位及包邊，顏色配搭清新舒服，再加埋一個鹿形皮扣，更添活潑感。&#13;<br> 尺寸：長34cm、高20cm&#13;<br> 售價：$180（ART）</fontstyle></spanclass></p><p><spanclass><fontstyle>頸箍狗仔活潑跳脫  &#13;<br> 呢款深藍色牛仔布袋，袋面的拼貼小狗圖案，狗迷必定愛不釋手。連袋更有同款狗仔頭散銀包，以鐵鏈掛於袋邊，既可作陪襯又夠晒實用。小記覺得最特別的，是其紅色孭帶，設計就好似狗仔戴嘅頸箍，非常盞鬼！&#13;<br> 尺寸：長35cm、高20cm&#13;<br> 售價：$169（Zaco）</fontstyle></spanclass></p><p><spanclass><fontstyle>織花熊仔布袋  &#13;<br> 一般圖案袋多以印製為主，不過呢款熊仔側孭袋就與別不同，以棉線織出一隻隻熊仔圖樣，手工精細不在話下，每隻熊仔姿勢及動作不一，整體感覺夠晒可愛，又不會太過孩子氣，就算你是一名成熟型女士都啱用。&#13;<br> 尺寸：長36cm、高27cm&#13;<br> 售價：$198（ART）</fontstyle></spanclass></p><p><spanclass><fontstyle>溫馴毛毛兔  &#13;<br> 要數小動物的特徵當然離不開其身上的毛毛，好似呢款小兔手挽袋，就以一隻兔仔形狀為造型，粉紅色的毛毛又軟又滑，非常可愛。毛毛袋容量雖然小，不過就勝在夠的骰Cutie，襯埋件動物圖案衫就更正。&#13;<br> 尺寸：長17cm、高19cm&#13;<br> 售價：$90（HONEYB）</fontstyle></spanclass></p><p>&#13;<br> &#13;<br> &#13;<br> &#13;<br> <b> 店舖資料</b> &#13;<br> Zaco（23011328）&#13;<br> 尖沙嘴加連威老道54號W地下&#13;<br> &#13;<br> ART（23819611）&#13;<br> 旺角旺角中心1樓F123B1舖&#13;<br> &#13;<br> 新之助（23322192）&#13;<br> 旺角新天地3樓317舖&#13;<br> &#13;<br> HONEYB（25060913）&#13;<br> 銅鑼灣時代廣場9樓903號舖</p></body></html>