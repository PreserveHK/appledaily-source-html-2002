<html><header><meta charset="utf-8"><title>　　楊森擺鴻門宴勢做主席 - 李八方</title></header><body><h1>　　楊森擺鴻門宴勢做主席 - 李八方</h1><p>民主黨主席人選終於塵埃落定！八方收到民主黨內線人士報料，原來楊森（圖）剛剛喺上星期六搞咗個鴻門宴，出席全部係猛料人士，除咗新三頭馬車中，兩「巨頭」李永達同何俊仁外，重有前滙點，即係𠵱家新力量網絡兩位「龍頭」盧子健同張炳良、黨團召集人張文光、前司庫馮煒光等，席間主要傾主席同副主席人選問題。&#13;<br> 線人話達仔講嘢一向係認真，到𠵱家佢仍然唔願接棒，而為免何俊仁將民主黨會議同保釣、對日索償等會議搞亂，何俊仁唔係好啱做主席；咁睇嚟睇去，又覺得楊森變成最適合！&#13;<br> 話就話鴻門宴原則上定咗楊森做主席，但據知佢都有好多考慮，而且黨內重有人想游說達仔做主席，睇怕重會有暗湧，睇吓說客夠唔夠牙力！&#13;<br> <br> &#13;<br> 傳真︰2623-9278&#13;<br> 電郵︰<ahref>politics@appledaily.com </ahref></p></body></html>