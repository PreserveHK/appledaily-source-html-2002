<html><header><meta charset="utf-8"><title>混合動力有生存空間</title></header><body><h1>混合動力有生存空間</h1><p>早前曾經同大家提過，話日產與豐田嘅Hybrid合作協議長達十年以上，而兩間公司又會各自發展FuelCell燃料電池系統，咁係咪表示FuelCell要再遲一步才可成事呢？&#13;<br> 其實，混合動力Hybrid可解決目前所需，呢個需要性並非來自市場本身，而係來自市場策略所需。Hybrid嘅接受性，目前以北美市場最為受落，因為當地人民容易接受新事物之餘又注重環保，加上該等地區並無柴油引擎汽車供用家選擇，若果要從燃料費上節省金錢的話，Hybrid混合動力系統，可稱得上係最佳選擇；而且豐田Prius同本田Insight呢類行車暢順、寧靜、沒有引擎聲響、沒有澎湃引擎動力表現嘅車種，適合北美市場嘅用家多過歐洲市場。簡單嚟講，其實係歐洲人追求駕駛樂趣同滿足感多於一切，但Hybrid車種行車時實在太平順，故此未必適合佢哋嘅口味。講返市場策略，目前歐盟部份地區，同埋北美部份州份，都有意以個別牌子汽車全年銷售量嘅總廢氣排放量，來徵收稅項。一啲既慳油而又有低廢氣排放量嘅混合動力車種，可有助拉低平均數，令高廢氣排放嘅汽車如SUV及大馬力跑車等等，更具有競爭力呢！	&#13;<br> &#13;<br> 文：陳自齊</p></body></html>