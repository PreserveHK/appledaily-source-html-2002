<html><header><meta charset="utf-8"><title>皇崗口岸頂手酒廊餐廳<br>慳裝修免攞牌58萬開張大吉</title></header><body><h1>皇崗口岸頂手酒廊餐廳<br>慳裝修免攞牌58萬開張大吉</h1><p>近年，香港不少食肆以割喉式減價，但仍難逃結業命運；不過在深圳，情況卻未至於此，就如今次主角阿Joe，他與兩位拍檔經營的港式西餐廳，四、五十元人民幣一個鐵板套餐，一樣其門如巿，可見當地消費力比香港還要強勁。即使餐廳總投資需五十多萬，但要回本絕非難事，況且餐廳接近皇崗口岸及日後地鐵站近在咫尺，發展潛力不容忽視。&#13;<br>&#13;<br>記者：陳淑君　攝影：陳智良</p><p><spanclass><fontstyle>阿Joe創業錦囊  &#13;<br> 1.選址：鄰近交通要點，人流有保證。&#13;<br> 2.溝通：與內地人溝通並不容易，最好事事親力親為，減少出錯。&#13;<br> 3.資金：預備充足流動資金，皆因購貨及雜項開支不菲。&#13;<br> 4.謹慎：深港兩地仍有隔膜，錢財尤須小心處理。</fontstyle></spanclass></p><p><b> 先天條件</b> &#13;<br> <spanclass><fontstyle>人流多04年通地鐵  &#13;<br> 三十二歲的阿Joe，四年前在荃灣開了間小Boutique，專賣年輕人服飾，對於在香港搞生意，早已意興闌珊。「香港冇乜好搞，冇人肯使錢，又多人講價。透過阿昌(小學同學)介紹，認識佢同事Patrick，三人傾偈時，一致認為大陸仍有發展空間。於是Patrick花咗一個月搵舖位，然後問我同阿昌有冇興趣做，我哋都認為皇崗呢度人流多，又多港客嚟，由皇崗口岸行過來只需10分鐘；加上04年地鐵通車及年底皇崗口岸試行『一地兩檢』(只需在內地或香港過關，客車分流在皇崗清關，貨車則於落馬洲清關)，人流將會更多。</fontstyle></spanclass></p><p><spanclass><fontstyle>治安好沒人收陀地  &#13;<br> 「而且，呢區治安較好，無話收陀地，可以專心做生意；來往皇崗與香港只需一小時左右，好似我咁每日上落都方便。」餐廳位於海濱廣場，與鄰近的皇崗村，都是港人聚居之地，起碼有八、九萬人。「呢度係住宅區，不少港人跟內地人結婚，但組織咗家庭後都唔多鍾意煮飯，所以佔咗七成都係港客幫襯。」</fontstyle></spanclass></p><p><spanclass><fontstyle>30萬頂手費萬事俱備  &#13;<br> 這間「卡菲廊茶餐廳與民歌酒廊」吸引阿Joe與兩位拍檔接手的另一主因，就是餐廳早已萬事俱備，只需畀一筆頂手費，便可即時接手開業，連牌照都不用花時間去搞。餐廳格局類似香港一些港式西餐廳，上手老闆花近百萬裝修，靠窗台一邊的巨型卡座位更是寬敞舒適。&#13;<br> 「由於上一手拍檔之間意見不合，又冇心機搞，生意太差，便轉讓經營權，我哋覺得30萬頂手費已經算平。接手後，只需畀五萬蚊維修，翻新吓啲喉管、髹過啲牆咁，花兩個禮拜執執就開張，希望早啲賺錢回本嘛！不過，若揀喺深圳巿中心開舖，一來唔夠人爭，二來成本起碼要貴一倍。」</fontstyle></spanclass></p><p><b> 親力親為</b> &#13;<br> <spanclass><fontstyle>最大困難不諳國語  &#13;<br> 雖有從商經驗，但相對於現在每天處理餐廳行政雜務，阿Joe坦言還需重新學習。「我喺呢度學到點樣去管咁大班人，我盡量唔會靠惡，跟員工打成一片，同佢哋一齊消夜，了解吓佢哋嘅諗法，最初真係要靠佢哋教番我轉頭呢！最大困難就係我唔識講國語，溝通有困難，唔似得香港人，一講就明。&#13;<br> &#13;<br> <spanclass><fontstyle>暗中觀察員工好勤力  &#13;<br> 「不過，我仍覺得運作比預期順利，呢度啲員工好勤力，就算冇老闆喺度一樣好畀心機，比香港人重要好，平日我都有偷偷上嚟，企喺餐廳對面觀察佢哋嘅工作情況㗎！&#13;<br> &#13;<br> <spanclass><fontstyle>買貨之道樣樣都要驗  &#13;<br> 「以前我好少去街巿，但𠵱家識得買肉買菜又買蝦，學識格價同揀貨。喺呢度買貨，乜都要拆嚟睇，就算罐頭都要開罐嚟驗貨，皆因隨時貨不對辦，又或者重新貼過招紙呃人，分分鐘係過期貨。」而另外兩位拍檔則各自掌管廚房與財政。</fontstyle></spanclass></fontstyle></spanclass></fontstyle></spanclass></p><p><b> 重新開始</b> &#13;<br> <spanclass><fontstyle>清除瘀血改善服務質素  &#13;<br> 餐廳還未轉手前，每天只得千多元生意，夥計只顧望電視而不理睬客人，虛設酒吧苦無酒水供應，小型舞台也棄置一旁。阿Joe與拍檔接手後，便逐一撥亂反正。首先炒掉舊有班底，現在十八位樓面及七位廚房只有三位是舊將。舊有主管Judy負責改善侍應服務質素，如督促他們須經常保持可掬笑容、注重儀表、熟悉餐牌、保持餐廳整潔等。他們更需不時在餐廳附近派發宣傳單張，招徠更多新客。</fontstyle></spanclass></p><p><spanclass><fontstyle>控制成本菜式多元化  &#13;<br> 另一位可以留低的舊主將，乃是擁有十三年大廚經驗的黃師傅，他曾在多間酒店工作，擅長主理西餐，現在餐廳的各式鐵板燒依然是招牌菜。此外亦另聘多一位中廚，務求菜式更多元化。以往餐廳入貨只由採購部門負責，現在改由阿Joe跟黃師傅負責，務求保持食物新鮮，更可控制入貨成本。結果，開業後一星期，餐廳生意便由第一天千多元飆升至四、五千元，最高一天的營業額更達六千多。若日後每天生意額提升至七、八千元，更可望於年底歸本呢！</fontstyle></spanclass></p><p><spanclass><fontstyle>表演娛賓附設卡拉OK  &#13;<br> 重新添置新喇叭後，餐廳內的小舞台也再次發亮。現在每晚有三位歌手獻唱懷舊歌曲。其中一位來自四川的駐場琴師鄧傑，已有十七年演出經驗，他曾在新疆軍區文工團表演，擅玩搖滾樂與抒情音樂。另一位來自南京的蘇蘭，曾奪歌唱比賽季軍，雖不諳廣東話，唱起陳慧嫻的歌卻頗神似，她的首本名曲有《逝去的諾言》、《愛與痛的邊緣》等。客人不但可以點唱，更可以上台「卡拉OK」一番。</fontstyle></spanclass></p><p><b> 法律意見</b> &#13;<br> <spanclass><fontstyle>頂手前搞清四點  &#13;<br> 據廣東啓源律師事務所熊永安律師稱，由於餐廳持牌人乃內地居民，香港人在接手前，最好做足前期工作，如諮詢律師與會計師專業意見，如：&#13;<br> 1.徹底查清楚上一手的牌照是否齊全和有效；&#13;<br> 2.財務資產是否完善；&#13;<br> 3.若舖位是轉租，須得原業主同意；&#13;<br> 4.員工糾紛亦要作適當處理。&#13;<br> 總之弄妥以上各點，方可簽轉手合約，務求盡量減低投資風險。由於內地對追討賠償較難獲妥善處理，若餐廳隱藏了一些問題仍未解決，便很可能要由下一手經營者去承擔。</fontstyle></spanclass></p><p><spanclass><fontstyle>未來大計  &#13;<br> <b> 再下一城</b> &#13;<br> 對於阿Joe，在這兒最大滿足感便是有錢賺。記者問他未來大計，他不假思索即時回應：「想開分店。」會否嘗試做時裝生意？「現在已經知悉門路，開食肆更有把握。若果賣衫，競爭更大，衫可以不着，但飯不能不食嘛！」</fontstyle></spanclass></p></body></html>