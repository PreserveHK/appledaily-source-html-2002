<html><header><meta charset="utf-8"><title>　　孫公錯裝有線 - 李八方</title></header><body><h1>　　孫公錯裝有線 - 李八方</h1><p>世界盃熱潮銳不可當，連政制事務局局長孫明揚都要在家中安裝有線電視，欣賞精采直播球賽。不過，他昨日竟然大喊「被有線欺騙」。&#13;<br> 孫公話，自己後來才醒起亞洲區沒有時差，大部份球賽都在下午播出，但係要返工，問他可否在辦公室閂埋門收看？孫公警覺地反駁：「咁我就唔使喺屋企裝啦！」&#13;<br> 對於日後問責局長，孫公坦言，由於有民調排行榜，「我得二十五分，你就五十幾」，他相信一定會有壓力，要做好政務、又要落區做Show、出席多些電台Phone-in節目。但在孫公心目中，落區其實好簡單，去街市、食餐飯，只要接觸到市民便成。&#13;<br> 孫公更預計日後立法會的會議一定很精采，由於問責局長不是公務員，相信他們會同議員「拍枱」，更有機會連答六條口頭質詢（即係所謂嘅「中六環彩」）。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>