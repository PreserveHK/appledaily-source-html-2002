<html><header><meta charset="utf-8"><title>打氣歌 - 谷德昭</title></header><body><h1>打氣歌 - 谷德昭</h1><p>南韓的仁川機場與東京的成田機場有異曲同工之不妙，大家都係有幾十個櫃位招呼自己人，遊客入境則只有三、兩個櫃位，人龍幾乎倒谷番入客機。&#13;<br> 南韓對中國的世界盃熱身賽舉行於「文鶴球場」，可容納約四萬觀眾，據聞當日有近萬名中國球迷到場打氣。下午七時開波，四點開車，到場時已是七時十五分，二十四公里車程走了三個多小時，問你服未？！&#13;<br> 相信是因為一早預訂的關係，座位附近的都是來自中國與香港的同聲同氣球迷，當中不乏高舉國旗，面上塗滿油彩，穿着中國國家隊球衣的球迷，略為礙眼的是一幫穿着WTO呆佬拜壽式唐裝的中年觀眾，他們大部份時間在揸住相機你影我、我影你，好趁青春留倩影，影相緊要過睇波。南韓球迷氣氛高漲，尤其是在大鐘底下的幾千人，全部穿着整齊球衣，由啦啦隊帶領，九十多分鐘未停過在喊口號及唱歌。當看見大型橫額寫着「大韓民族，統一天下」時，心中有點發毛，因為似打仗多過似踢波。&#13;<br> 中國球迷坐得較散，聲音難以聚集。偶爾想發起大家一起喊「中國加油」，但喊了幾句，因為太單調又無疾而終；反觀南韓球迷除了喊口號，還有主題名曲十多首，全部膽拖有掌位與動作，非常醒神。&#13;<br> 中國國家隊當日表現平平，不知是否故意掩藏實力還是真係得咁多料，反正賽事並不十分精采，好玩的是現場氣氛。強烈覺得中國球迷需要幾首共識的打氣歌，否則想打氣都唔知唱乜好，唱國歌又好似唔係好啱場合，唱《上海灘》又好似離譜得滯，不知李響能否有所提供，讓香港球迷預早練習，如果唔係，到時臨急臨忙惟有唱《獅子山下》。</p></body></html>