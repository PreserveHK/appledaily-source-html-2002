<html><header><meta charset="utf-8"><title>搞風搞雨肥佬黎：做傳媒講關係不如開雞竇</title></header><body><h1>搞風搞雨肥佬黎：做傳媒講關係不如開雞竇</h1><p>第四十三期的台灣《壹週刊》，揭發台灣國家安全局非法動用公款，資助前總統李登輝作秘密外交用途，弄得台灣當局喊拉喊鎖，要封要查，甚至鬧到上國際新聞，黎智英的名字又再成為城中話題，雖然他劈頭第一句就問：「『熱辣人物』訪問我？同啲儍佬一齊呀？」&#13;<br>由香港發展到台灣，無論他涉足邊瓣，邊瓣就風風雨雨，同行叫苦，因為他說自己最愛無風作浪……&#13;<br>&#13;<br>記者：馮淑玲、鄒家鳳　攝影：伍慶泉</p><p><spanclass><fontstyle>台灣《壹週刊》  &#13;<br> <b> 一啲都唔驚</b> &#13;<br> 記（記者）：今次台灣《壹週刊》事件搞到咁大，有冇令你措手不及？&#13;<br> 黎（黎智英）：人人都覺得呢單係大單嘢，但我覺得唔係咁大單啫，我真係一啲都唔驚，可能因為我對台灣嘅民主比好多人都有信心。好多人經歷過以前國民黨時代，想像中嘅嗰種恐怖重未離開佢哋嘅意識，但對於我來講就完全冇呢種恐怖意識，我覺得呢單嘢去到尾唔會有問題。&#13;<br> 記：表面上好似冇嘢，但怕唔怕暗啞底會對付你？&#13;<br> 黎：我估唔會，政府唔會咁，以前嘅世界可能會，但𠵱家嘅世界，應該唔會。&#13;<br> 況且，政府想申請Injunction（禁令），唔畀我哋印，唔畀我哋賣，都攞唔到，證明Court都認為呢單嘢民眾都有權去睇。我哋唔驚得咁多，要驚喺香港就一早驚到仆街啦。做傳媒永遠如履薄冰，要小心但仍要去到盡，做到最好。若果成日怕，做來做乜，腳軟唔好做傳媒，注重人哋睇法、搞關係，唔應該做傳媒，應該開雞竇，介紹啲女畀有錢佬，就可以同佢哋打好關係。</fontstyle></spanclass></p><p><b> 香港新聞自由似缸瓦</b> &#13;<br> 記：憑良心講，香港是否較台灣有新聞自由？&#13;<br> 黎：兩度都有新聞自由，但將來就唔知，台灣嘅新聞自由只會愈來愈好，因為佢哋行緊嘅係民主制度，就算𠵱家搜我哋又好，做錯咗或者反應太快都好，都係情有可原，因為佢哋重係用緊舊嘅制度。發展新嘅社會，會有好多舊嘅概念反應未完全過渡到，我諗𠵱家係過渡期，所謂Tiding-point。唔係淨係今次呢單。&#13;<br> 記：關於《基本法》第二十三條，你怕唔怕政府不知如何立法？&#13;<br> 黎：怕，分分鐘搞到二十三條，葉太又會出招，香港嘅新聞自由變得脆弱，似缸瓦，分分鐘會跌爛，到最後冇台灣咁自由，咁有保證，所以對將來，我對台灣信心大好多。&#13;<br> 記：今次有冇影響你喺台灣搞《蘋果日報》嘅計劃？台灣報紙已飽和，如何突圍而出？&#13;<br> 黎：飽和同應唔應該開係兩回事。好似你十年唔買衫，都有衫着，但唔等於你唔買衫，同樣道理，佢哋唔需要嘅嘢就已經飽和，但更需要嘅嘢就未飽和，有新嘅衝擊，就有另一個新嘅環境出來。</p><p><b> 我冇埋堆</b> &#13;<br> 記：喺台灣辦雜誌報紙都幾講關係，你有冇埋堆？&#13;<br> 黎：不只台灣，喺香港我亦冇埋堆，夜晚亦唔去應酬。我唔重視搞關係，尤其我哋做傳媒，唔可以講關係，傳媒係「公器」，攞公器去做又同時講關係，係好大嘅矛盾，呢點好重要，不容妥協。&#13;<br> 記：你會唔會好似喺香港咁，喺台灣搞《忽然１周》、《壹本便利》、《飲食男女》等？&#13;<br> 黎：我諗會，但唔使心急，我做事嘅宗旨，係搞完一單，賺咗錢再搞另一單，不用一下子有幾場仗要打。</p><p><spanclass><fontstyle>香港「壹傳媒」  &#13;<br> 記：香港嘅《蘋果日報》賺錢重要裁員，係咪為咗要泵水過台灣？&#13;<br> 黎：早前成本緊縮、裁員，同台灣嗰邊冇關係，因為𠵱家香港嘅形勢改變咗，十年來我哋都冇做過任何嘢，但可能有好多地方花費得好緊要，嗰啲係壞習慣，𠵱家喺香港唔可以有惰性，唔可以洗腳唔抹腳，我哋面對一個新嘅市場、新嘅環境，要重新將我哋嘅做法、做嘢嘅態度、公司嘅開支、使錢嘅Culture改變，跟台灣無關。</fontstyle></spanclass></p><p><b> 唔會再大裁員</b> &#13;<br> 記：你以前嘅「鮑魚理論」，用高人哋幾倍嘅成本去搞雜誌，係咪已經唔適用？&#13;<br> 黎：我覺得谷大個傳媒，唔等於去浪費，我覺得𠵱家好多時係浪費，即管理得唔好，十年來有好多冗員，因為十年日子好易過，日子易過，就好容易忽略好多嘢，但𠵱家市場唔同咗，要你勒緊褲頭，好似突然間醒咗，對好多做法都要檢討。&#13;<br> 記：傳聞四月會再大裁員，有冇此事？&#13;<br> 黎：無此事，就算有我亦唔知道，但我哋會要求高啲，呢個係肯定，打工仔要習慣，世界變，無計，以前有人瞓醒賺幾百萬，可以去食鮑魚、魚翅撈飯，但呢種氣氛唔可以長期存在。但我哋唔會再有大裁員，因為好傷士氣，傷士氣嘅嘢做完唔可以再做，若部門有一兩個唔好要走，唔出奇，但唔係裁員。</p><p>記：咁你覺得公司𠵱家嘅士氣如何？&#13;<br> 黎：唔好，公司要做好多嘢出來。首先唔會再大裁員，其次，要清楚畀夥計知道，現在係艱苦時期，個個要出多兩分力，將公司做好啲，上級對員工好啲，士氣會返嚟，唔係問題。&#13;<br> 記：有冇人工加？&#13;<br> 黎：唔係每個月都有花紅嗎？（唔係喇，改咗年尾至派。）呢個我都唔知。&#13;<br> 記：你講過成功除靠努力，運氣亦好重要，你覺得𠵱家嘅運氣如何？&#13;<br> 黎：我覺得自己一生人都好好運，我覺得自己好幸運，好運畀我做人好大信心，呢啲係天分。&#13;<br> 記：但之後嘅「打妖王」、「網站」及「adMart」都失敗，有人說你的運氣已到尾聲，你點睇？&#13;<br> 黎：我以前並非搞乜都成功，只係人哋睇唔到，其實失敗到好似adMart咁，要蝕十億，我好少。當然成功係幸運，但失敗不一定係衰運，失敗中，我學到好多嘢，了解到自己嘅極限，唔可以同時做兩樣嘢，亦甘心去做傳媒，我想日後落手落腳去做，我只會做傳媒，其他唔會，學精咗。</p><p><b> 傳媒係我終身事業</b> &#13;<br> 記：在你前半生，傳媒事業是否你的高峯？&#13;<br> 黎：人生無高峯，永遠都攀緊，有時上，有時落，而對我來說，這亦不重要，高峯是過了才知道，未過未知，可能日後我仆街，就知道這是高峯。&#13;<br> 記：傳媒是你終身職業？&#13;<br> 黎：直至退休為止，不想其他了，第一年紀大了，第二都做咗咁多嘢，甘心了。</p><p><spanclass><fontstyle>肥佬黎私生活  &#13;<br> 記：你做傳媒後，搞到滿城風雨，係咪覺得好刺激？&#13;<br> 黎：我覺得啱我性格，就算做生意，我都鍾意搞風搞雨，傳媒係無風作浪嘅地方，唔使我搞都已經有風有浪，幾好吖，日日新鮮刺激。但做傳媒唔可以太計較別人點睇你，我嘅形象我又唔計較，所以好適合我，我並非追求影響力、權力，我無呢啲慾望，我從不干預佢哋做嘢，如果係有慾望嘅人，會諗如何砌人，或講好自己嘅朋友，但我只會從公器中抽離。</fontstyle></spanclass></p><p><b> 香港係悶局</b> &#13;<br> 記：今年六月，家人是否會從台灣搬回來？&#13;<br> 黎：我太太同子女會搬返來，主要因為教育唔及香港，而且太太唔適應嗰邊。但我會有一半時間喺台灣，一半時間喺香港，一個月佢會過去陪我一星期，我都只係有一個星期自己一個人，但做吓嘢，好快就過。&#13;<br> 記：聽聞你好愛你太太，結婚前會叫雞，但結婚之後就冇？&#13;<br> 黎：我都好少，後生仔就個個都有，我係個安分嘅人，你幾時見過我去夜總會嘅相。&#13;<br> 記：你喜歡台灣嗎？&#13;<br> 黎：我好習慣那裏，台灣給我一個新嘅氣象，好有活力動感，從舊制度走向新嘅開放，有萬象更新嘅感覺，對我來講好刺激。&#13;<br> 記：覺得喺嗰邊係咪有排玩？&#13;<br> 黎：係，有排玩，我喜歡有得玩嘅地方，香港畀我沉悶嘅感覺，有黃昏嘅感覺。&#13;<br> 記：黃昏唔係最美咩？&#13;<br> 黎：但香港係悶局，睇唔到前面，但喺台灣我看到。（台灣是否凌晨？）對我來講「係」，雖然夕陽無限好，但太短暫，我會覺得香港係個好地方，但亦係悶局。</p><p><b> 自己唔瘦隻馬瘦</b> &#13;<br> 記：你以前喺香港養熊，據聞你𠵱家喺台灣養咗匹白馬？&#13;<br> 黎：因為年紀大，要做吓運動，有空騎吓馬。我騎咗幾個月，本來諗住自己會瘦，但結果我無瘦到，反而隻馬瘦咗六、七十磅。&#13;<br> 記：重有冇自己煮嘢食？&#13;<br> 黎：有時間會自己煮，撚手小菜係煮豬腳。</p><p><spanclass><fontstyle>黎智英小檔案  &#13;<br> 1948　出生於廣州，祖籍廣東順德&#13;<br> 1960　偷渡來港。上了一年中學課程後輟學，於深水埗當手襪廠學徒&#13;<br> 1969　當上最年輕的製衣廠經理，曾被公司派駐美國兩年&#13;<br> 1973　股票市場上賺了第一桶金十多萬元，後與友人購入公明織造&#13;<br> 1975　與第一任妻子結婚，四年後離婚，留下兩子一女給他&#13;<br> 1981　成立佐丹奴（Giordano）成衣連鎖店&#13;<br> 1989　因六四事件大罵李鵬王八蛋。南華早報記者Teresa因訪問他而結緣，最後贏得芳心結婚</fontstyle></spanclass></p><p>1990　創辦《壹週刊》&#13;<br> 1991　創辦《壹本便利》，初期隨《壹週刊》附送，翌年獨立售賣&#13;<br> 1995　創辦《蘋果日報》，創辦《忽然一周》，隨報附送&#13;<br> 1996　壹網絡面世&#13;<br> 1997　成立蘋果網絡；《飲食男女》創刊&#13;<br> 1999　成功借殼百樂門上市，易名「壹傳媒」；創辦「蘋果速銷」（adMart）&#13;<br> 2000　「蘋果速銷」最終以虧損10億港幣全面結業&#13;<br> 2001　創辦台灣壹週刊</p><p><spanclass><fontstyle>麻煩事件簿  &#13;<br> 1993/08　被漁農處票控非法飼養一頭亞洲黑熊，被罰五千元，並把黑熊送往泰國&#13;<br> 1993/08　二十多名大漢聲稱周刊報道令他「大佬」不滿，衝上《壹週刊》恐嚇。&#13;<br> 1993/11　《壹週刊》遭匪徒衝入大肆搗亂，同日下午佐丹奴子公司虎威企業亦被搗亂&#13;<br> 1993/11　大埔道住所門前空地遭匪徒擲汽油彈，名貴房車被熏黑&#13;<br> 1994/06　港九二十三間佐丹奴遭人擊毀玻璃，電閘匙孔被塞牙籤及塗上強力膠水&#13;<br> 1994/07　四十五分鐘內五間佐丹奴同遭潑紅油&#13;<br> 1995/06　千多份《蘋果日報》運抵澳門新港澳碼頭時，遭二十多名大漢拋下海&#13;<br> 1995/08　三間佐丹奴遭擲進載滿屎蜢的膠袋，及被放入三條約三呎長的蛇&#13;<br> 1995/12　大埔道寓所遭四匪潛入，掠去財物，並遭士巴拿及螺絲批擊傷頭部&#13;<br> 1998/01　《蘋果日報》舊廠收到恐嚇傳真，警方事後在梯間搜到一膠盒並疏散所有員工&#13;<br> 2001/08　台灣《壹週刊》台北總部遭三名歹徒持棒球棍衝入搗亂</fontstyle></spanclass></p><p><b> 後記：</b> &#13;<br> 昨日一早上肥佬黎屋企做訪問，肥佬剛起身，原來前晚要寫稿太夜瞓，昨日我們到訪時約九點才起牀，即刻接受訪問，緊接又有BusinessWeek的專訪，他說台灣《壹週刊》出事後，好多人搵他做訪問，好鬼忙，還埋怨起牀後，無時間去大便，好鬼急，做完訪問，拿着份《蘋果》，就往樓上廁所跑。咦，肥佬黎方便時，原來《蘋果》都不離身，果然是忠實讀者喎！</p></body></html>