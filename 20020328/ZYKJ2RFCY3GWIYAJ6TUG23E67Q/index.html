<html><header><meta charset="utf-8"><title>探土國軍情叻過記者<br>求驗客手記：米路發揮老薑本色</title></header><body><h1>探土國軍情叻過記者<br>求驗客手記：米路發揮老薑本色</h1><p>咪以為國足教練米路天奴域淨係掛住玩同拍廣告，當世界盃冇咗回事，查實佢已默默展開備戰工作，重不知幾咁落力㖭！&#13;<br> 米路前晚走咗去德國睇土耳其對南韓場友賽，重喺半場休息接受電視台訪問時騷哥利，反問記者知唔知喺落場嘅土耳其球員當中，有幾多個喺禮拜日比賽過。記者答大約十個，但係米路就回答：「你講得唔啱，得七個，佢哋只係休息咗一日，發揮得算唔錯。」&#13;<br> 見到米路開始嚟料，我求大俠都終於放下心頭大石。事關米路早排唔知係咪掛住玩同搵錢，搞到懵吓懵吓，連世界足球先生費高係乜嘢國家都唔知。不過，佢數得出土耳其有幾多個球員喺禮拜日比賽過，睇嚟佢老人家開始見真章嘞。&#13;<br> 不過，係人都知米路喺世界盃嘅紀錄良好，由佢帶嘅球隊起碼可以從分組賽出線，唔好話我求大俠諗衰人，佢落力備戰，無非都係唔想整臭自己個朵啫。<br> &#13;<br> <spanclass>艾芬保聽洛史超活點 &#13;<br> 拜仁嘅德國中場艾芬保日前爆響口，佢會聽搖滾樂巨星洛史超活嘅說話，下屆去英超聯搵食。我求大俠聽到呢單料，第一個反應就係覺得有冇搞錯。老實講，聽人哋嘅意見係好，但係話晒艾芬保佢假假哋都係世界級球星呀，隨隨便便咁決定自己嘅前途，似乎又真係有啲兒戲喎！<br> &#13;<br> <spanclass>簡拿華路唔肯唱國歌 &#13;<br> 意大利後衞簡拿華路話到明，佢唔會因為傳媒向佢施壓而特登喺賽前唱國歌。或者有人覺得簡拿華路咁做係唔尊重國家，但係我求大俠認為，只要奏國歌時肅立，已經夠尊重嘞，但係就千祈唔好學美國短跑好手格連咁</spanclass></spanclass></p><p><spanclass>碧咸學人Rap世盃金曲 &#13;<br> 英國有音樂人想碧咸翻Rap英格蘭打九○年世界盃嘅主題曲《WorldInMotion》，作為英格蘭喺今屆世界盃嘅主題曲，但係我求大俠就覺得佢哋擺明耍碧咸。係人都知碧咸得把雞仔聲，唱功唔使講，又點Rap歌呀？我求大俠奉勸碧咸慳啲好過，畀啲心機為英格蘭打好世界盃好過啦！<br> &#13;<br> <spanclass>曼聯追拉素數尾冇面畀 &#13;<br> 曼聯季初以一千六百萬鎊將史譚賣畀拉素，但到呢一刻為止，先至收到四百萬鎊，於是佢哋就搵國際足協幫手追番條尾數。查實拉素都唔想拖數，但係鬼叫佢哋今屆成績咁差，收入亦因而直接受到影響，邊度搵千幾萬鎊畀曼聯。話時話，日前先至話勁賺嘅曼聯家陣又唔係等住嗰嚿錢開飯，使唔使迫得人咁緊呀！<br> &#13;<br> <spanclass>魔術手要做愛滋市長 &#13;<br> 真係服咗「魔術手」莊遜，人哋生愛滋就喺度等死，佢就愈活愈精采，唔單只喺商界八面威風，𠵱家重話有意角逐○五年嘅洛杉磯市長㖭，話唔埋洛市真係出現第一個「愛滋市長」㗎，所以我求大俠幾時都話，錢呢樣嘢唔係萬能，但冇佢就萬萬不能，如果唔係，我估「魔術手」都冇家吓咁精神囉！</spanclass></spanclass></spanclass></p></body></html>