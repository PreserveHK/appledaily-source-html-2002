<html><header><meta charset="utf-8"><title>新車速報2：<br>有型堿市小跑車SmartCabrioBrabus</title></header><body><h1>新車速報2：<br>有型堿市小跑車SmartCabrioBrabus</h1><p>早前正式在港推出嘅Smart，可謂備受車迷注目，皆因佢夠Cute又過癮嘛！但若然你覺得佢唔夠Sporty，大可考慮呢部SmartCabrioBrabus㗎！此車除裝有全車包圍及跑車化車廂陳設外，就連性能表現亦較原有型號來得出色。有興趣嘅朋友，就唔好錯過今日嘅介紹喇！&#13;<br>&#13;<br>記者：郭信強　&#13;<br>攝影：陳偉強&#13;<br>ImageGirl：Clara</p><p><spanclass><fontstyle>加包圍化身小跑車  &#13;<br> 呢部SmartCabrioBrabus，雖然造型依舊保留有原來Smart，既Cute又吸引嘅車身線條；但加裝一套由Brabus提供嘅全車包圍，包括頭尾泵把連擾流器、誇張嘅拋外輪拱等等，同埋四輪大口徑跑車合金胎軨，及中置跑車尾喉配搭後，一派小跑車形象完全表露無遺，定必能迎合一班年輕車迷嘅口味。</fontstyle></spanclass></p><p><spanclass><fontstyle>跑化車廂吸引度高  &#13;<br> 至於車廂方面，新車亦盡量保留有原來嘅實用性，各項設備如原廠冷氣及高級音響等等全部都有齊，加上闊落車廂空間，從而能為車上乘客帶來舒適愜意嘅乘坐享受；另外，車廂四周裝有不少碳纖維裝飾之餘，重換裝上全新跑車座椅，以及跑車軚環連+/-轉檔推桿，務求令你有恍如置身高性能跑車嘅感覺㗎！</fontstyle></spanclass></p><p><spanclass><fontstyle>引擎輸出變得更強  &#13;<br> 雖然，呢部SmartCabrioBrabus仍以一台599cc直3SuprexTurbo引擎作動力核心，但經過Brabus精心改良後，除馬力輸出數值，激增至70匹外，就連扭力輸出亦有所提升，配合上一套6前速Sequential半自動波箱，從而令性能表現較原有型號來得更強更勁；而一套經強化嘅跑車懸掛組合，輔以分別為前輪16吋，及後輪17吋嘅高性能輪胎，亦可有出眾嘅循迹表現呢！</fontstyle></spanclass></p><p><b> 記者覺得部車點？</b> &#13;<br> 呢部SmartCabrioBrabus，外形夠煞食之餘，車廂布局又夠跑味，最重要係一台經過改良嘅引擎配搭，馬力輸出激增至70匹，加上扭力輸出數值亦有所增加，無論起步加速都要較原有型號來得出色，再加埋一套6前速Sequential半自動波箱，就更加好玩呢！</p><p><spanclass><fontstyle>SmartCabrioBrabus小檔案  &#13;<br> 引擎：599cc直3SuprexTurbo&#13;<br> 馬力：70ps&#13;<br> 扭力：10.2kgm&#13;<br> 傳動：6前速Sequential半自動波&#13;<br> 輪胎：（前）175/50R16（後）225/35R17&#13;<br> 新車售價：約港幣25萬&#13;<br> 查詢：Smart-HongKong（34288666）</fontstyle></spanclass></p></body></html>