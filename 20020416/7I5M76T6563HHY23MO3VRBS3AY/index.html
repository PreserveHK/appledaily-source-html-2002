<html><header><meta charset="utf-8"><title>　　詩姐玩封嘴 - 李八方</title></header><body><h1>　　詩姐玩封嘴 - 李八方</h1><p>梁愛詩、江素惠同張愛玲，這三個女性有何共通之處？除咗都好享受獨身生活，重有就係超有個性！&#13;<br> 噚日江素惠正式成立「香江文化交流中心」，請來梁愛詩做嘉賓，她稱讚梁愛詩係「女性典範」，又話好仰慕張愛玲，正籌劃開拍《世紀麗人－張愛玲傳》，公開於兩岸三地徵求新人做女主角。不過詩姐就冇江小姐咁開懷，任記者點撩佢傾偈都唔開尊口，就連八方隨口問句：「有冇睇過張愛玲嘅小說？」詩姐都如臨大敵咁話：「今晚我乜都唔會講！」&#13;<br> 成班記者苦苦追問詩姐，對於高級政府女律師獲律政司撤銷盜竊控罪點睇，詩姐更加決絕，點問都唔停步，只係一句「我唔會講」，再問就加送不耐煩表情兼「唔講就唔講！」、「問我一百次都唔講！」。最後有個記者忍唔住質問：「你係部門之首，係咪有責任交代吓？」這一刻詩姐情緒終於爆發，停步轉身，神色冷峻地回應：「我係部門之首，但江樂士已經開咗記者會，我冇嘢再講！」&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>