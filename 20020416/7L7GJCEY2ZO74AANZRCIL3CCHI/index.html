<html><header><meta charset="utf-8"><title>追稅忙 - 左丁山</title></header><body><h1>追稅忙 - 左丁山</h1><p>賓架P請靚女到銀行家俱樂部（BankersClub）食午飯，左丁山受召奉陪。一上到去，見到好多熟人，律師M亦佔一枱。呢個會以前只限銀行家參加，現在會籍放寬咗，與金融界有聯繫嘅行業亦可加入。律師M專做銀行融資、上市、收購合併等業務，可能因為咁，亦都入會。呢個會所啲食物係大路貨，不過不失，勝在喺告羅士打頂樓，夠晒方便。&#13;<br> 賓架P講咗好多嘢，不過聲明唔准寫；靚女W亦有料爆，知道小女個女朋友喺邊間銀行做，賓架P連忙喝住，又話唔准寫。唉，食餐飯，禁條多多，睇怕啲人以後要左丁山停寫專欄都似。&#13;<br> 食完飯去中建大廈睇醫生，喺HMV門口條樓梯碰到投資V。佢對住左丁山呻，話佢哋啲對沖基金業最近俾稅務局查數追稅，做多好多嘢。皆因人窮思舊債，政府窮就想追舊帳，啲對沖基金（屬非認可基金non-authorizedfunds，唔向公眾報銷嘅）一向當係一般基金，但𠵱家稅局要追討佢哋嘅tradingprofit（即係日常買賣股票嘅利潤，今日買十號仔，聽日賣出，賺到嘅就係tradingprofit）稅款，成個行業都媽媽聲。投資V話梁錦松一邊話要發展金融業，稅務局就喺另一邊窮追，趁新加坡大幅減稅之便，啲對沖基金轉移陣地都似！稅局又唔淨止追對沖基金，一位「五大」嘅稅務專家講過，好多中小企業都被翻查舊帳，一啲出名人物亦慘被開刀㖭。</p></body></html>