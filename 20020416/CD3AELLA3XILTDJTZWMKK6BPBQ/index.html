<html><header><meta charset="utf-8"><title>數碼影音：<br>MP3雙皇增值迎戰MD</title></header><body><h1>數碼影音：<br>MP3雙皇增值迎戰MD</h1><p>上年湧現多款可錄式MD機，價錢低於一千蚊，吸引大批新用家，曾一度打沉當時大熱嘅MP3Player。近來MP3Player死灰復燃，各生產商扭盡六壬，加入多項新機能，務求挽留用家。最近香港新到兩款MP3Player，便針對MD機最大弱點──體積細極有限，將機身進一步改細之餘，亦加入其他新機能。&#13;<br>&#13;<br>記者、攝影：徐影龍&#13;<br>ImageGril：Natalie</p><p><spanclass><fontstyle>終極細機王：SV-SD80  &#13;<br> Panasonic生產MP3Player一向都以外形為主導，呢部SV-SD80都唔例外，除咗全銀機身夠型仔外，體積亦做到終極纖細，十足十鎖匙扣咁的骰。能同時兼容MP3、WMA同AAC格式音樂檔案，要注意係附送音樂軟件《RealJukebox》不能將WMA檔案抄至SD卡內，只可下載MP3音樂，據網頁稱隨後會推出更新版本解決問題。音色方面，筆者分別以慢歌及快歌測試，慢歌表現不過不失，快歌就相當出色，低音節奏強勁，相信是機內音場環境重現數值調校得好所致。</fontstyle></spanclass></p><p><spanclass><fontstyle>妹仔配件大過主人婆  &#13;<br> 打開包裝盒，發現大量跟機配件，除基本嘅耳筒、頸繩、鋰電、充電器同64MBSD卡外，更首度加入SD卡閱讀器，抄歌唔使駁主機咁麻煩。最搶眼要算筆芯電配件，似足SONY部PocketStation，入一粒3A電池後便能運作，令SV-SD80兼容鋰電池及筆芯電，最騎呢係呢個膠殼設有按掣及軟膠封邊，十足十防水殼咁。但耳筒插位無相應設計，更加冇人會帶部MP3Player落水聽，相信呢個外殼最大作用都係落雨時唔怕整濕部機。</fontstyle></spanclass></p><p><b> 記者意見</b> &#13;<br> 抵讚：機身勁細、音色不俗，跟機配件夠壯觀。&#13;<br> 要彈：只可播歌機能太齋、價錢亦唔算平。&#13;<br> &#13;<br> <b> SV-SD80規格表</b> &#13;<br> 播放格式：MP3、WMA、AAC&#13;<br> 記憶體：插卡式64MBSD卡&#13;<br> 電池：鋰電或3A筆芯電&#13;<br> 體積：H44.4×W43×D17.5mm&#13;<br> 重量：0.92安士&#13;<br> &#13;<br> 天下影音&#13;<br> 查詢：27891665</p><p><spanclass><fontstyle>全能實戰型：YP-90S  &#13;<br> 三星可謂最積極發展MP3Player嘅生產商，由三年前第一代機種到今天，對呢項產品極之睇好。新機YP-90S主攻實戰型用家，機內除MP3及WMA音樂解碼晶片外，重加入FM電台接收同現場收音功能。測試發覺FM收音表現不俗，接收各大電台都好清晰。現場錄音效果則未如理想，背景雜音太明顯，咁細部機好難要求內置高效能除雜音晶片，若想有好效果就要放得較為接近音源。</fontstyle></spanclass></p><p><spanclass><fontstyle>連播15小時夠長氣  &#13;<br> YP-90S用兩粒3A筆芯電，最正係可連續使用15小時，基本上已足夠應付一天用量，認真夠長氣。支援記憶體方面，YP-90S內置64MB快閃記憶體，以標準4MB一首MP3音樂計，約可收錄16首音樂，可惜不設任何擴充卡插槽，若記憶體已滿又要錄音，唯一辦法就係「洗歌」。除64MB外，另有一款內置128MB記憶體版本，型號為YP-90H，用家可按需要而選擇。&#13;<br> &#13;<br> <b> YP-90S規格表：</b> &#13;<br> 播放格式：MP3、WMA&#13;<br> 其他功能：FM接收、錄音&#13;<br> 記憶體：內置64MB&#13;<br> 電池：兩粒3A筆芯電&#13;<br> 體積：W50×H78×D21.9mm&#13;<br> 重量：1.2安士&#13;<br> &#13;<br> SAMSUNG&#13;<br> 查詢電話：28626008&#13;<br> &#13;<br> <b> 記者意見</b> &#13;<br> 抵讚：三大功能都咁實用，賣價唔算貴。&#13;<br> 要彈：獨沽一味內置64MB記憶體冇得加卡。</fontstyle></spanclass></p></body></html>