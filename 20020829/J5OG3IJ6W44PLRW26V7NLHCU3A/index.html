<html><header><meta charset="utf-8"><title>股壇瀏覽器：電盈市值愈縮愈細</title></header><body><h1>股壇瀏覽器：電盈市值愈縮愈細</h1><p>電盈（008）近日再傳出大裁員及大減薪，而股價就日日下滑，噚日一度跌至1.43元，不但再創合併後新低，市值亦跌至剩番300餘億元，電盈市值愈縮愈細，真係聞者傷心見者流淚，話晒未合併前，市值曾經勁過滙豐（005），邊個會諗到佢今時淪落到如此地步。&#13;<br> 高盛早前曾經出過報告，預期電盈要跌至1.30元才有支持，即係話市值隨時會跌破300億元大關。<br> &#13;<br> <spanclass>比亞迪有散貨迹象 &#13;<br> 比亞迪（1211）最近有兩個基金增持逾10%股權，反映貨源已經歸邊得好緊要，夠唔夠25%都令人懷疑，若有人要被迫減持，股價肯定受壓。此股噚日升至16.05元後就倒跌5.1%，收14.90元，成交6000萬元，有散貨迹象，有貨要小心。&#13;<br> 建聯通（067）於本周五正式改名為上海地產控股，反映周正毅正式入主，據聞幕後會炒高助興。此股由周正毅宣布入股前嘅0.60元水平，炒至今時嘅0.90元水平，升幅達50%。不過，較周正毅入股價0.82元僅高出9.75%。由於周正毅及一致行動人士持股量達87.01%，需要配售減持，以回復公眾持股量，按常理應會挾高股價來配售。&#13;<br> 敦沛（812）最近曾獲西友商事增持公司股權至12.5%，敦沛即刻好高興公布，有策略性投資者入股成為主要股東，期望可以刺激股價造好。點知即時俾證監叫佢停牌，因為大股東同一致行動人士早已持有75%股權，加埋西友12.5%，即公眾持股量只得12.5%。有時想玩歸邊而不被叫停，其實需要極高技巧。&#13;<br> 阿　虎</spanclass></p></body></html>