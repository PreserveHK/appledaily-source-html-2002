<html><header><meta charset="utf-8"><title>求驗客手記：<br>哥連斯帶挈奧利沙迪比</title></header><body><h1>求驗客手記：<br>哥連斯帶挈奧利沙迪比</h1><p>波蘭黑人國腳奧利沙迪比𠵱家喺歐洲嗰朵都算幾響，下季重話會加盟意大利班霸祖雲達斯。不過，原來佢有今日嘅成就，係要多得效力香港甲組隊澎馬流浪嘅尼日利亞外援哥連斯。&#13;<br> 哥連斯話畀我求大俠聽，佢喺九五?九六球季後由香港嘅民信走咗去波蘭落班，重成為咗第一個去波蘭搵食嘅尼日利亞球員；咁啱當時佢個鄉里兼好友奧利沙迪比讀完大學喺歐洲發展得唔如意，試過去法國、意大利等國家試腳都冇回音，哥連斯見奧利沙迪比又幾好波，咪介紹佢去波蘭踢波。&#13;<br> 結果，奧利沙迪比喺波蘭發展得不知幾好，重娶埋個波蘭老婆兼入咗籍。&#13;<br> 𠵱家奧利沙迪比就打緊希臘嘅彭拿典奈高斯，下屆重話會去意大利掘金。唔知奧利沙迪比喺呢個夏天代表波蘭踢完世界盃決賽周之後，會唔會順道嚟香港多謝哥連斯呢？<br> &#13;<br> <spanclass>哨牙度記招發火 &#13;<br> 國際米蘭嘅巴西球星朗拿度噚日終於返咗意大利，重開咗個記者會，點知唔夠兩分鐘就走人。事緣哨牙度一坐低就有記者問佢喺巴西參加嘉年華嘅事，佢即刻話唔會解釋，之後起身走人。朗拿度咁唔合作，唔通身有屎？<br> &#13;<br> <spanclass>巴塞荷蘭兵認真現實 &#13;<br> 巴塞隆拿班荷蘭兵好似古華特日前就話，如果有得揀，寧願喺今日場歐冠盃贏利物浦，都唔寧願喺周末場西甲聯贏皇馬，事關就算佢哋幫巴塞攞咗今屆西甲聯冠軍，都唔保證自己喺巴塞重有前途，倒不如落足心機踢歐冠盃，吸引其他歐洲球會斟佢哋過檔好過啦！</spanclass></spanclass></p><p><spanclass>范將軍開玩笑 &#13;<br> 中國國家隊隊長范志毅涉嫌郁手打人呢單嘢，愈搞愈大單，而喺前日中遠嘅操練，范大將軍亦冇到場，隊友都替佢擔心。不過我求大俠就收到風，范大將軍已經冷靜落嚟，佢由初頭唔認打人到𠵱家改口話：「小摩擦嚟，我同個司機開吓玩笑啫！如果真係郁手，後果就唔係咁啦！」大佬呀！乜搵啲咁嘅玩笑嚟開呀？</spanclass></p></body></html>