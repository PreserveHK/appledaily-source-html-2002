<html><header><meta charset="utf-8"><title>新登場：<br>旺角新場平食海膽刺身拼盤</title></header><body><h1>新登場：<br>旺角新場平食海膽刺身拼盤</h1><p>新張日式料理店，打正旗號，出售平民化日本菜，以抵食作招徠，就如出名貴價的海膽刺身再加其他魚生集合而成的拼盤，百多元便可飽嘗，比一般日本料理平足兩至三成，既可助你擺脫熟口熟面的ABC茶餐，轉轉口味品嘗精緻日本料理如串燒、刺身、壽司、海鮮和鍋物之餘，更加同時減輕你負擔！</p><p><spanclass><fontstyle>記者推介：刺身拼盤$188  &#13;<br> 肥美甘香的海膽，無遮無掩的躺在長滿刺的海膽殼上，算一算共五大瓣，近鏡細看肉地不錯，我等凡夫俗子馬上闖進「五指關」，一嘗鮮甜甘香。同場同樣連殼上的還有夾甜的赤貝，以及豐腴的油甘魚刺身。要你愛三文魚多於油甘魚，不妨事先單聲，唔啱襯到啱。&#13;<br> 試味報告：&#13;<br> 海膽非常鮮甜，原來是台灣貨，如果用日本北海道海膽當然會更爽口，但價格起碼貴一百蚊。赤貝爽甜；油甘魚在香港的人緣不及三文魚，但日本人卻愛它夠油滑。</fontstyle></spanclass></p><p><spanclass><fontstyle>原條生燒墨魚$68  &#13;<br> 燒墨魚或串燒看似普通，但關鍵在於醬汁。店方在現成的日式燒汁裏加入伏特加、威士忌和拔蘭地，以及另一種秘方，從燒汁的色水看不出變化，但要是配合肉類，尤其是海鮮就能擦出火花，誘出鮮味。&#13;<br> 試味報告：&#13;<br> 雖然醬汁稀如水，但較易滲入肉塊或配菜當中，替燒物平添濃郁炭燒香味，令其色香味俱全。</fontstyle></spanclass></p><p><spanclass><fontstyle>日式蟹粥$68  &#13;<br> 粥底加有豬骨湯分、牛奶、鮮忌廉和清酒。咁好營養咁滋潤，怪不得色澤如此均勻。廚師把向來粒粒分明的日本粥，煲得較綿身，因為香滑感會倍增，收到柯打後才加料滾粥，咁似廣式生滾粥？無錯，不過係用日本料去煲。&#13;<br> 顏太試味：&#13;<br> 個粥幾滑，特別鮮甜，味道有別於一般粥店的生滾海鮮粥，一鍋的分量都幾多，兩個人分再叫幾款小食就剛好。</fontstyle></spanclass></p><p><spanclass><fontstyle>汁燒生蠔$28隻  &#13;<br> 來自美國的生蠔，像國民一樣大大隻夠體面。把生蠔連殼放在烤爐上，邊烤邊塗抹用日式鰻魚汁、清酒和伏特加煮成的燒汁，肥蠔經過五塗五索，渾身都是燒汁香，這時加把烘烤過的芝麻，添食趣，大家馬上起筷喇。&#13;<br> Vicky試味：&#13;<br> 生蠔好新鮮，一口咬落去覺得好多汁，個啡啡哋色的汁有啲甜味，好似鰻魚汁咁，加埋啲酸辣的醬汁更加好味。</fontstyle></spanclass></p><p><spanclass><fontstyle>清酒煮蜆$68  &#13;<br> 來自日本的大蜆，外殼呈粉嫩的肉色，幾有𡁻頭。說是用清酒煮，背後還得靠滾足四小時的豬骨湯力撐。先用蒜茸和牛油起鍋，然後加清酒、豬骨湯和蜆。大概是清湯太美味，所以大蜆也忍不住張開口，飲啖先。它這麼識食，我們又怎可執輸。&#13;<br> Amy試味：&#13;<br> 我鍾意佢夠清淡，清湯底無油珠浮面，跟中式炒蜆一樣，嗒到鮮味，但當然無咁惹味啦，不過亦勝在不油膩。</fontstyle></spanclass></p><p>店名：千代&#13;<br> 電話：27108208&#13;<br> 地址：旺角通菜街19號地下&#13;<br> 座位：60個&#13;<br> 營業時間：中午12時至凌晨12時&#13;<br> 付款方法：現金及信用卡(Master,Visa)</p></body></html>