<html><header><meta charset="utf-8"><title>　　三大名嘴砌低大專精英 - 李八方</title></header><body><h1>　　三大名嘴砌低大專精英 - 李八方</h1><p>昨日港台搞咗個《大專辯論賽2002──名嘴精英牙骱戰》，搵咗蕭若元、施永青同埋陶傑三位名嘴，同大專辯論賽以前得獎嘅代表砌過，題目重係近排城中熱話《公務員減薪係明智之舉》，整個牙骹戰過程真係火花四起。&#13;<br> 正方嘅大專精英隊話基於經濟困境同政府財赤，公務員應該接受減薪，但係反方嘅蕭若元劈頭一句就話「正方解題都解錯！」陶傑重抵死，將政府比喻為一個無能嘅老竇，要公務員減薪就好似老竇賺錢無方，於是就要個仔食少碗飯，引得全場大笑。雖然大專精英隊好似捱打咁，但結果係兩隊平手和氣收場。賽後蕭若元同八方講大專精英隊解題功力未夠，邏輯思維訓練也不足。至於大專精英隊都認為要學習名嘴嘅雄辯同快速反應，但就話名嘴嘅辯論方式唔夠正統喎！&#13;<br> （圖）港台舉行嘅名嘴同大專精英辯論牙骱戰，過程精采絕倫。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>