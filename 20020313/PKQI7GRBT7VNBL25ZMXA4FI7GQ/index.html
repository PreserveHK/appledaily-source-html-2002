<html><header><meta charset="utf-8"><title>打機樂園：<br>XBOX刮碟疑雲教你三招防禦大法</title></header><body><h1>打機樂園：<br>XBOX刮碟疑雲教你三招防禦大法</h1><p>要數近排Game界大事，非XBOX爆出DVDROM會刮花遊戲碟莫屬。估唔到日版XBOX推出唔夠一個月，最先出現問題並非軟件或系統兼容性上，而係DVDROM底盤，最後重要搞到停售同即時回收有問題XBOX，本來軟微雄心勃勃想在Game壇大展拳腳，點知出師不利，今次認真大鑊。&#13;<br>記者、攝影：徐影龍</p><p><spanclass><fontstyle>遊戲碟邊出現花痕  &#13;<br> XBOX刮碟問題在各大遊戲新聞組引起激烈討論，有人認為主要原因係DVDROM由大陸製造，又傳有問題XBOX佔10%貨源，更離譜係傳呢單料係競爭對手發放出嚟，總之眾說紛紜，搞到個個都唔敢買新機同新Game。為了解事件真相及對香港玩家帶嚟之影響，筆者訪問當中兩位受害嘅玩家。&#13;<br> &#13;<br> <spanclass><fontstyle>微軟承認硬件有問題  &#13;<br> XBOX刮花遊戲碟消息傳出後，在港日BBS及新聞組內迅速傳開，一眾買咗機嘅用家紛紛作出投訴。到三月七日，微軟在其官方網頁（ http://xbox.jp）內正式承認XBOX設計有問題，不過就冇詳細講解問題所在，更冇透露邊批機會出事，不過就承諾會替客人更換有問題XBOX。點知前日（3月11日）台灣微軟向各大傳媒發布新聞稿，內容大致是微軟日本分公司只接獲極少數投訴電話，XBOX性能良好，直指外國傳媒報道失實，更冇任何回收XBOX打算。 &#13;<br> 筆者走訪旺角及黃金數間Game舖了解事件，大部分店員都認為問題最主要出喺DVDROM底盤，當放入遊戲後，碟邊底部有2至8mm會直接碰到DVD底盤，若不正當關機，便會出現DVDROM轉盤失速而導致刮碟情況出現。</fontstyle></spanclass></fontstyle></spanclass></p><p><spanclass><fontstyle>香港用家無保障  &#13;<br> 問到各Game舖對客戶更換XBOX之安排，其中一位資深店員話：「微軟今次換機對象只限日本地區，香港用家想換機都幾麻煩，因為成部XBOX重4kg，淨運費都成七百幾蚊，重未計行政費用，我哋賣機只係賺得一、二百蚊，點幫客換？要個客畀呢筆錢更加冇可能，何況今次刮碟情況並非嚴重，基本上唔會影響到讀碟，所以到目前仍未有玩家要求我哋更換XBOX。」</fontstyle></spanclass></p><p><spanclass><fontstyle>防刮碟自保三招  &#13;<br> 既然部分XBOX出現問題，而香港又冇代理替玩家更換，玩家惟有自己動手做預防措施。今日就教大家三招預防刮碟情況再出現，不過唔包括網上流傳嘅喺DVDROM底盤貼雙面膠紙做法，第一係因為手工麻煩兼對位難，第二係雙面膠紙用得耐角位會蹺起，對遊戲碟形成更大損害。</fontstyle></spanclass></p><p><b> 第1招　正確放碟及關機</b> &#13;<br> 好多PS或DC用家，習慣將遊戲碟留係機內，到使用XBOX仍是如此。其實當一部遊戲機開及關機時，光碟盤轉速都會有所不同，尤其係關機狀態時按Eject掣取碟，好易出現刮碟情況。正確方法應在開機狀態放碟或取碟，放碟時盡量放喺中間，不要側埋一邊，唔好關機後留隻碟係機內。</p><p><b> 第2招　貼上保護膠貼</b> &#13;<br> 可購買市面上電腦光碟專用保護貼，不過要注意貼時小心對齊邊緣位置，揀選貼紙時不要貪平，應盡量揀薄身貼紙，免致碟身過重造成讀碟出現問題。</p><p><b> 第3招　防刮絨面貼紙</b> &#13;<br> 呢招較簡單，因為只需將絨面貼紙貼在XBOX的DVDROM底盤就得，唔使逐隻遊戲碟貼咁麻煩，對位亦不算太難，不過賣價稍貴。</p><p><spanclass><fontstyle>受害者實錄  &#13;<br> 呢隻就係被有問題XBOX刮花嘅遊戲碟，碟邊呈細碎花痕（箭嘴示），基本上並非太明顯，要留心先發覺。</fontstyle></spanclass></p></body></html>