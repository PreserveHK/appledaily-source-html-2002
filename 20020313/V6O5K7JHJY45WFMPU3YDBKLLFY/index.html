<html><header><meta charset="utf-8"><title>短芯避震表現較可取</title></header><body><h1>短芯避震表現較可取</h1><p>汽車改裝問題一向都係各汽車Q&amp;A欄目嘅熱門話題，而筆者手頭上就有一位讀者，來信詢問佢嘅本田Civic，如果要更換避震的話，應該用長芯還是係短芯呢？另外又有甚麼分別呢？&#13;<br>老實講，長芯同短芯嘅分別只在於該套避震嘅規格點樣講，肉眼好難睇得出係長芯定係短芯；而市面上適合Civic用嘅避震套裝，熱門選擇總係離唔開TeinHA同Tanabe嘅絞牙款式，而呢兩款避震嘅售價大約為數千元。&#13;<br>至於長芯同短芯嘅問題，理論上短芯係較為可取；其中Tanabe講明要旨，話自己係短芯設計。由於呢套絞牙避震把車坐低咗約一吋，短芯嘅避震安裝後唔會頂着頂托，避免行車時出現怪異雜聲，同時亦直接發揮咗其性能。&#13;<br>就呢位讀者嘅問題而言，短芯係較長芯好；但筆者向來亦強調，絞牙避震並唔適合日常行車之用。呢種絞牙避震始自國外嘅SundayRacer，佢哋嘅汽車日常係作代步之用，而假日就去賽車場比賽；為減低成本便以一套可調式避震去迎合唔同嘅路面需要。若絞牙避震用作日常行車之用的話，喺凹凸路面上行車實在唔係一件樂事。&#13;<br>&#13;<br>文：陳自齊</p><p>如果大家對汽車有任何問題或關於汽車嘅所見所聞，想同大家分享一下的話，歡迎傳真或郵寄畀我哋。&#13;<br> 傳真：27420542&#13;<br> 郵寄：香港將軍澳工業邨西駿盈街八號《蘋果日報》副刊「車天車地」版「車中人語」收。</p></body></html>