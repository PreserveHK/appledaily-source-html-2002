<html><header><meta charset="utf-8"><title>前晚話冇嘢昨日冇偈傾<br>王傑暗窒霆鋒煙花亂射</title></header><body><h1>前晚話冇嘢昨日冇偈傾<br>王傑暗窒霆鋒煙花亂射</h1><p>一直被傳不和的謝霆鋒與王傑，昨日出席英皇三周年紀念活動時，再度互當對方透明，雖然王傑口口聲聲說很愛錫霆鋒這些後輩，但王傑昨日不單止沒跟霆鋒打招呼，而且更公然暗寸霆鋒以煙花亂射他人。</p><p>英皇娛樂集團昨日假尖沙嘴美麗華酒店舉行「英皇三週年星輝滙聚慶典活動巡禮」，英皇二十一位歌手大晒冷，包括有謝霆鋒、羅文、王傑、陳奕迅、陳冠希、鄭伊健、周英杰、何超儀、何嘉莉、容祖兒、Twins、葉佩雯和韓國女歌手WAX等藝人。<br> &#13;<br> <spanclass>互當對方透明 &#13;<br> 一直被傳不和的霆鋒與王傑，昨日同場出現，王傑上台時，一度攝位跟霆鋒一起企中間，但二人卻互視對方透明，未有交談半句，亦未有眼神接觸，二人甚至一度背對背，當大會推蛋糕出來慶祝時，王傑便乘機退到後面，避開霆鋒。&#13;<br> 及後霆鋒上台彈結他，而結他末端有煙花噴出，未知霆鋒有意或無意，他將煙花噴向在場採訪的記者。儘管霆鋒事後向記者致歉，但及後王傑與一眾歌手在台上放紙炮時，王傑卻拿着咪高峯暗寸霆鋒說：「大家小心啲，向上射又好，向自己射又好，千祈唔好射向其他人呀！」<br> &#13;<br> <spanclass>楊生唔知WAX屬乜 &#13;<br> 事後問王傑是否獲英皇解凍時，王傑說：「吓。我唔凍喎。」王傑表示，近日的報道與事實有出入（指他與霆鋒不和），他個人而言沒有所謂，但卻不希望牽涉第三者，他說：「我試過唔答，但唔答又話我面黑，又話我心酸，總之佢哋係晚輩，我唔知報道出咗嚟佢哋會唔會誤會我。」問他可有跟霆鋒打招呼，他說：「我哋有傾偈有打招呼，佢哋年紀細過我，我絕對錫佢哋，我愛佢哋，多過佢哋愛我，因為我大過佢哋，所以有好多嘢講畀佢哋聽啫。」&#13;<br> 昨日霆鋒未肯接受記者訪問，而英皇老闆楊受成被問到霆鋒是否有意退出娛樂圈時，他說：「佢細路仔，覺得對唔住佢身邊嘅人啫。」&#13;<br> 問楊受成是否風水師陳伯太厲害，造成反效果，所以不再找陳伯睇風水？楊受成否認說：「陳伯唔睇風水，佢睇氣色，Joey（容祖兒）同霆鋒都有搵陳伯睇，陳伯九三年幫霆鋒睇嘅時候，話佢一定可以做天王，而Joey一定做天后。」對於有指英皇借龍女WAX來改運，但楊受成否認說：「冇咁嘅事，我連佢乜年出世都唔知。」</spanclass></spanclass></p><p><spanclass>咁大個人唔靠女仔 &#13;<br> 此外，王傑前晚在電視城拍攝電視電影《血殺》，對於近日有報道指他為免被英皇雪藏，而找前度女友、亦即是英皇高層Mani，向英皇老闆楊受成求情，但王傑卻否認說：「不嬲我都係我行我素，咁大個人，點會靠個女仔呀，作到我咁小器，啲新聞真係作到好誇張，好似我同霆鋒咁，成日傳我哋不和，我大佢唔少，做唔到佢老竇，都做到佢大哥，我有資格講佢，但我哋之間冇嘢，我哋係互相尊重。」<br> &#13;<br> <spanclass>師兄弟閉門一肚氣 &#13;<br> <b> 前年七月</b> --王傑被傳妒忌霆鋒獲老闆楊受成贈送法拉利跑車，結果楊生為平息此事，補送豐田Granvia七人車給他。&#13;<br> <b> 前年八月</b> --王傑被指抄襲霆鋒不羈造型。&#13;<br> <b> 前年八月</b> --有人傳真匿名信至各報館，指王傑涉嫌做金手指，阻止無綫解封被雪藏個多月的霆鋒出席《星光熠熠耀保良》。&#13;<br> <b> 去年三月</b> --有傳王傑與英皇高層李進決裂，原因是李進轉移目標力捧霆鋒。&#13;<br> <b> 今年三月</b> --當記者問及王傑可知霆鋒與王菲分手一事時，王傑竟以「佢啲新聞不嬲都麻麻煩煩」作回應。&#13;<br> 採訪：胡比、李珮洳、楊潔雯　攝影：仇志德、黃文偉</spanclass></spanclass></p></body></html>