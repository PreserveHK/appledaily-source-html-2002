<html><header><meta charset="utf-8"><title>升旗成人不宜 - 陳也</title></header><body><h1>升旗成人不宜 - 陳也</h1><p>女長毛在十一國慶當日，擬現場觀賞金紫荊廣場上的升旗禮，惟遭在場女警抬離現場。那個抬人的鏡頭幾嚇人，像抬棺似的，大吉利是。觀看國慶升旗禮，不是人人有份。扯旗有甚麼避忌，要嚴限觀眾身份呢？我多心地想，只有無旗可扯的太監，才需要諱忌此一莊嚴儀式，以免觸景傷情。&#13;<br> 香港有太監麼？人口調查沒這方面的數據，但警方嚴限市民觀賞升旗的人身自由，看來他們有一份黑名單，但凡見到下列人士走近金紫荊，就會火速包圍抬上豬籠車。&#13;<br> 的士司機。保安局長點了名，說的士大佬冇資格講23條。拉人封艇論資排輩，司機大哥檔次太低，排隊都冇份。的士大佬媽叉保安局長，行家冚旗時互數葉太的不是。他們的一舉一動，早已被保安科主動調查得一清二楚。的士大佬，你們冚旗潛水就得，想近距離跟特首局長貴賓們睇扯旗，難過一日做五單機場客。&#13;<br> 酒樓夥計，又係葉太唔放在眼內的打工仔。經濟曳，加一都少，夥計點敢加23咁狼胎。心口打格仔的葉太人望高處，唔會降格同企堂夥計並排唱愛國《義勇軍進行曲》，係嘛。&#13;<br> 快餐店職員。保安科至驚快餐店員工將金紫荊寶鼎當做回歸大飯桶，在升旗禮中途突然大派免費便當飯盒益街坊，場面霎時失控，董特首像個要飯的傢伙，國慶升旗禮似盂蘭節派米，撞鬼咯，呢隻大鑊，葉太再堅硬都頂包唔起。</p></body></html>