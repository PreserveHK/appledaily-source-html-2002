<html><header><meta charset="utf-8"><title>　　羅范椒芬唐裝新Look - 李八方</title></header><body><h1>　　羅范椒芬唐裝新Look - 李八方</h1><p>教統局局長羅范椒芬一向嘅形象都好女強人，噚日同記者茶敍，着件鮮紅色唐裝衫加黑色短裙，真係令人耳目一新，佢話件衫價值幾百蚊，係聖誕節全家去佢家鄉上海玩時順便做嘅，係「真絲大王」貨色嚟㗎，一家四口每人一件。&#13;<br> 繼舊年送福袋畀記者後，羅太今年又有新意，新年流流一人一書，書名叫《激勵人心的一句話》，希望大家洩氣時可以為自己打打氣。佢每本書都有簽名，重夾住張縛金色絲帶、寫住「資訊便是力量，知識就是財富」的書籤，令「輸輸」聲變成書中自有黃金屋，真係諗得周到！&#13;<br> 羅太鍾意「人的潛能總是在被激發後才能發揮到極致」、「創意總在認真工作的時候，自然而然的湧現」等句。全部都係叫人努力、認真做嘢嘅！重有一句，係卓別林話最滿意嘅傑作係「下一個作品！」唔通羅太有咩暗示？&#13;<br> （圖）羅太着咗件鮮紅色唐裝衫，襯上黑色短裙，喜氣洋洋，形象令人耳目一新。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>