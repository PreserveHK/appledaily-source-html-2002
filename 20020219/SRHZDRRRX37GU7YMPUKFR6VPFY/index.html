<html><header><meta charset="utf-8"><title>股壇瀏覽器：中資流向講法多</title></header><body><h1>股壇瀏覽器：中資流向講法多</h1><p>藍籌股噚日表現牛皮，但國企股就異常醒神，國企指數勁升3.5%，其中上海石化（338）勁升15%，鞍鋼（347）亦大升12%。據聞因為國內AB股市𠵱家重放緊假，中資一時手痕，掃吓啲國企股炒番轉，當國內股市復市，資金可能回流都唔定，所以要盡快獲利回吐。&#13;<br> 不過i師傅就唔係咁睇，因為國有股減持方案就嚟出台，勢必拖累A股，所以中資將資金調落嚟炒股價仍然偏低嘅H股，淨係睇吓H股近日成交唔弱就知啦，而且中資噚日唔單止掃國企，重掃埋上周落後大市嘅和黃（013）與長實（001），買盤而且唔細㖭。<br> &#13;<br> <spanclass>中國興業乾升3成 &#13;<br> 中國興業（132）噚日突然見中銀證券排隊喺0.295元接貨，買盤共有992萬股，加上沽盤唔多，結果股價被托高30.8%，以0.34元收市。e莉莎話純粹係搭棚活動作怪，聽講沽盤其實亦係來自自己友，所以掛到0.34元都一樣有人掃貨。&#13;<br> 此股上次7供1，每股供0.35元，由於認購不足，包銷商攬咗唔少貨上身，但據聞手貨已經俾自己友收埋，準備再炒多一轉。不過由於炒家手法麻麻，股價就算大升，都缺乏成交配合，唔易搵人跟佢玩。&#13;<br> 金鼎（8190）上市後股價冇咩表現，近日宣布中期純利勁升1.42倍後，即刻有人跟手將隻股炒上，噚日最高見0.37元，較招股價高出逾20%，但即時見到保薦人京華山一沽貨，可能圍飛班友都等咗呢個減磅機會好耐，現價高追會有風險。</spanclass></p></body></html>