<html><header><meta charset="utf-8"><title>大諗頭，累死你 - 陳也</title></header><body><h1>大諗頭，累死你 - 陳也</h1><p>董特首公開交心，未來五年任期，將會「急市民所急，諗市民所諗」。有這種「先天下憂而憂」的諗頭，其實很危險。因為人到了咁上下年紀，大腦功能有點像老人如廁，諗頭很容易射出界，諗過度，諗歪一邊。老人的廁所諗頭，累事的程度，好比他們不濟的卵頭。愈急，愈亂諗，大小腦輸出輸入的系統相繼失調，想唔失禁幾難。&#13;<br> 諗頭冇分忠奸，在乎邊個人諗。如果你自問喜歡無端白事諗餐懵，快去看美國鬼才編導高安兄弟的filmnoir代表作《綠帽離奇勒索》。劇情描述本來營營役役、擔屎唔偷食的理髮師傅，忽然遇到乾衣商人，馬上挑起條筋，終日諗住轉行創業，開拓乾衣事業的鴻圖大計。理髮師不名一文，逐勒索跟自己老婆有染的百貨店波士。豈料計劃遽變，百貨店老闆被自己殺死，老婆卻被控謀殺。他傾囊籌錢聘一級大狀打官司，老婆懷住老闆三個月的骨肉在獄中上吊。未幾，理髮師亦遭拘捕，控以謀殺乾衣商人。理髮師被判罪名成立，等待上電椅時分析那個令他人生走上末路的創業諗頭，沒感到後悔，但後悔當年選擇了無出頭的理髮這一行。&#13;<br> 理髮師因為一個不切實際的發圍諗頭，間接累及三人喪命，自己最後亦胡里胡塗賠上性命。做戲可以無悔無尤，真實人生邊有咁瀟洒呢。是故董先生又好，閣下又好，尿急不必諗，就地解決便是。但諗頭這東西，還是慎重點兒好。</p></body></html>