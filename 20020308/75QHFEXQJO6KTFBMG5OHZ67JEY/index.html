<html><header><meta charset="utf-8"><title>選校勢利眼 - 左丁山</title></header><body><h1>選校勢利眼 - 左丁山</h1><p>讀者Y先生來電郵問左丁山對於選大學嘅意見。Y先生位Y公子喺英國讀中七，已得五間大學「有條件收納」，其中一間係名氣好大嘅倫敦帝國學院（ImperialCollege）；Y公子預備讀數學，佢認為帝國學院位於倫敦市中心，人流複雜，亞洲學生太多，住宿環境唔夠好；反而另外一間布里斯托Bristol大學在數學方面有名氣，校園環境好，住宿亦佳，所以想去布里斯托。&#13;<br> Y先生，左丁山雖然講理想，亦講現實，選大學冇法子唔帶一啲勢利眼。前年世姪女讀商業?財務碩士，想話去曼徹斯特，唔去LSE，我哋成班世叔伯一齊叫唔好，世姪女選曼徹斯特嘅理由，與Y公子完全相同。但返到嚟香港、亞洲做事，LSE梗係知名度高好多啦；後來世姪女卒之入咗倫敦經濟學院，畢業返嚟立即有工做！去美國英國讀書，有啲大學嘅某學系好好，唔到你唔認，但在英美工作，人哋啲公司就識貨啫；返到嚟東南亞，識鬼咩，尤其是香港啲僱主，人力資源經理，以至大摩小摩，好鬼勢利眼，喺著名大學畢業，着數好多好多。Y公子讀數學，將來如果讀埋博士做教授嘅話，先入布里斯托打好根基，冇所謂。如果將來返香港搵工做，唔使諗，一定入Imperial。Y先生不妨搞清楚你位公子嘅前途計劃先。</p></body></html>