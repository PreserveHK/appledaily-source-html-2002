<html><header><meta charset="utf-8"><title>新登場：<br>地道滬菜殺入九龍城飲管灌湯包成大熱</title></header><body><h1>新登場：<br>地道滬菜殺入九龍城飲管灌湯包成大熱</h1><p>九龍城一向雲集各地地道美食，於上星期開業的上海小館「大滬人家」，更以傳統滬菜的精髓再加以改良，大賣迎合本地口味的滬菜。老闆不但希望食客能品嘗傳統滬菜的美味，還在餐牌上加入註釋，讓你對滬菜有更深入認識。老闆亦多次到上海取經，引入了香港少見的地道上海美食，當中的重點推介「火腿灌湯包」，要借助飲管品嘗，用飲管吮包你又試過未？&#13;<br>記者：莫麗嫦&#13;<br>攝影：陳穎、陳智良</p><p><spanclass><fontstyle>記者推介：火腿灌湯包$18  &#13;<br> 用飲管食包？解話：包內全是上湯，若將包搣開，上湯必會漏出，因此必須以飲管將湯吸光。老闆更顧全到剩下的包殼淨食較乾身，便隨包附上蛋花紫菜湯給顧客，用包蘸湯同食。&#13;<br> &#13;<br> 試味報告：上湯在包身內依然熱辣，用飲管吸吮時要特別小心；上湯的精華味道殘留包殼內，食落特別滋味。</fontstyle></spanclass></p><p><spanclass><fontstyle>紅燒划水$48  &#13;<br> 邊食邊划水？解話：划水其實即係魚尾，上海的紅燒划水用的是鯇魚尾。將鯇魚尾煎香後加入花雕、上海豉油、糖漿及上湯等燜至入味，令魚尾外表金黃，內裏嫩滑，完全依足上海傳統手法炮製。&#13;<br> &#13;<br> 試味報告：汁料的味道被魚完全吸收，鹹中帶甜味道亦濃，更充斥着淡淡花雕香。</fontstyle></spanclass></p><p><spanclass><fontstyle>糟溜黃魚片$58  &#13;<br> 糟溜又係乜？解話：糟溜亦係上海菜製法的一種。「溜」是以上湯及調味製成汁芡，再澆上食物上；「糟溜」是以酒於發酵時發生的沉澱物－－酒糟加入黃酒、香醋等製芡。上海人更喜歡以酒糟醃製海鮮辟腥。&#13;<br> &#13;<br> 試味報告：每片黃魚肉質保持嫩滑，加糟香味濃厚，與香醋結合後令人胃口大增。</fontstyle></spanclass></p><p><spanclass><fontstyle>生煸馬蘭頭$48  &#13;<br> 生煸係乜？解話：上海人的「生煸」，即係「生炒」，以猛火將蔬菜由生快炒至熟為止，此烹調手法可保留蔬菜的嫩綠及原味。一般簡單的蔬菜都可以生煸，香味獨特的馬蘭頭更是其中大熱之選。生煸後再加入上湯及少許豬油，有畫龍點睛的效果。&#13;<br> &#13;<br> 試味報告：炒香的馬蘭頭依然嫩口，浸在上湯之中令味道進一步提升。</fontstyle></spanclass></p><p><spanclass><fontstyle>蒸扣三絲$48  &#13;<br> 三絲？四絲？解話：數一數碟中材料「火腿絲…冬菇絲…笋絲…豆乾絲…」，明明係四種材料，菜名偏偏被人「扣」起一款。上海人覺得「四絲」同「死屍」諧音，驚意頭唔好惟有改叫三絲。將四款材料放在碗內蒸熟，上枱時倒轉放在碟中，再加入上湯，好睇又好食。&#13;<br> &#13;<br> 試味報告：材料簡單，但混合了四種材料的香味及上湯的精華，入口份外滋味，送飯最啱。</fontstyle></spanclass></p><p><spanclass><fontstyle>三絲麵疙瘩$28  &#13;<br> 食麵起「雞皮」？解話：「疙瘩」亦即廣東話的「起雞皮」，亦是「不規則的球狀」的意思。所謂的麵疙瘩其實係指用形狀不一的小麵糰製成的傳統麵食。一般上海家庭都愛在家製作此麵，因為搓麵糰比搓麵條簡單，更可隨意在湯內加入喜愛的肉類，是地道的民間美食。&#13;<br> &#13;<br> 試味報告：在港較少機會食到，其實此麵食味簡單，勝在小麵糰咬落煙韌有勁，甚有新鮮感。</fontstyle></spanclass></p><p>店名：大滬人家&#13;<br> 電話：23820283&#13;<br> 地址：九龍城衙前圍道54號地下&#13;<br> 座位：90個&#13;<br> 營業時間：中午12時至下午3時，晚上時6至時11時&#13;<br> 付款方法：只收現金</p></body></html>