<html><header><meta charset="utf-8"><title>　　方逸華細訴「六叔情」 - 李八方</title></header><body><h1>　　方逸華細訴「六叔情」 - 李八方</h1><p>港台人士同八方報料，話聽晚十一點半記得聽港台節目《男人之家》，因為十幾年冇接受過訪問嘅方逸華會同主持韋家晴在空氣中話當年。&#13;<br> 當年點解方小姐會由幕前轉做幕後，佢講咗一段古，話邵氏開拍《不了情》時，六叔邵逸夫有一位負責採購嘅親戚忽然唔做，六叔馬上走去問方小姐有冇興趣，於是乎佢就一步步由採購部、道具部、製片部，升到上做𠵱家嘅邵氏副行政主席及執行董事。雖然同六叔都結咗婚一段時間，喺方逸華心目中，原來仍然當六叔係老闆多過老公，相敬如賓。&#13;<br> 聽晚嘅節目，大家除咗聽到方小姐真情剖白之外，佢重特登帶埋自己珍藏嘅黑膠唱片，播佢嘅名曲《問白雲》同《船》畀大家聽。重有，八方聽聞，方小姐真係搵過大姐張敏儀幫手，但係後來唔成事。&#13;<br> （圖）方逸華同六叔經常十指緊扣，好鬼恩愛。&#13;<br> <br> &#13;<br> 傳真︰2623-9278&#13;<br> 電郵︰<ahref>pf_lee@appledaily.com </ahref></p></body></html>