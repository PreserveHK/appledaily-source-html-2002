<html><header><meta charset="utf-8"><title>無得揀戲 - 陳也</title></header><body><h1>無得揀戲 - 陳也</h1><p>市民無得揀之下，選董建華連任的比數還是不高。&#13;<br> 無選擇跟無敵是兩件事。無敵是最寂寞。無選擇的，是七百萬市民裏面的絕大多數，絕對不寂寞，谷鬼氣也有左鄰右里照應。&#13;<br> 人多聲雜，但選擇只得一個，嘩鬼沒處發洩，想轉移視線都難。董特首競逐連任，茲事體大，陪跑角色照道理一個都不能少。但中央偏偏拗頸，讓董建華自彈自唱，成台戲獨腳擔綱，由甘草阿董食螺絲食到大結局。&#13;<br> 這齣戲，再寬容的影評人也不能捫住良心打五粒星。（雖然陳啟泰口齒伶俐，肯定砌低挺董老餅譚詠麟，得最佳男配角金獎。）大局既定，市民其實不反感董建華出來角逐，無論如何，香港人無得投票揀。但只得董先生一個篤棟企，場面太不堪。&#13;<br> 假使中南海有信心，應該情商幾個人出來較量一下，做台造馬的娛樂性摔跤戲，大家留力作狀扯吓頭髮、揼吓心口、擲埋繩角捽眼、或者用膝頭頂下陰等等，讓怨懣的民心瀉一瀉，樂一樂。&#13;<br> 北大人不打算投資開拍特首連任的娛樂片，沒有大老闆落疊，香港這台特首角逐戲便只能以有限人腳湊夠Ｃ級片格局。搵幾個大茄喱啡出出入入撐場，做幾件豆泥道具，日日拍室內景。對白是炒埋幾碟來來去去那幾句，成組人就只等導演數夠「正」字，大叫cut，便收工散檔。五年後請早。&#13;<br> 這樣的戲，皇牌院線聯手減價到HK$0，都無人願意捧場。</p></body></html>