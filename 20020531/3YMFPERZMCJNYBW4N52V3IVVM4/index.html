<html><header><meta charset="utf-8"><title>海外試車：<br>積架S-TypeR　400匹馬力勁呀！</title></header><body><h1>海外試車：<br>積架S-TypeR　400匹馬力勁呀！</h1><p><spanclass><fontstyle>本報記者澳洲實地測試&#13;<br>近年銳意求變嘅英國積架汽車，繼早前推出新版X-Type之外，佢哋重響S-Type車系當中，加添輸出高達400匹馬力嘅頂級R房跑版新車；惟呢款S-TypeR產量有限，暫時香港亦僅有一部新車供應。然而，今趟澳洲Queensland之行，積架車廠亦有提供呢款高性能房跑車作實地測試，想唔到0至100公里嘅5.6秒加速度，會係如斯令人一試難忘，順滑細緻嘅勁度，又豈止係筆墨可形容呢！&#13;<br>&#13;<br>特約記者、攝影：張以中</fontstyle></spanclass></p><p><spanclass><fontstyle>R版盡現狂野本色  &#13;<br> 查實今趟呢部S-TypeR嘅測試，亦係帶出積架S-TypeFacelifted嘅新一個序幕；惟眼前呢部高達400匹嘅高性能房跑車，確實有其醉人魅力，又怎能不得不走近細看一番呢！積架為保存S-Type嘅神髓，故響R版本身上仍保持原有雙圓車燈，匹配獨有鬼面罩組合，惟其改用上Xenon頭燈及全金屬嘅鬼面罩配襯，加埋四輪特大18吋跑車合金軨及尾定翼組合，一份狂野剛勁嘅跑意早就表露無遺。</fontstyle></spanclass></p><p><spanclass><fontstyle>豪邁車廂　不失跑車意識  &#13;<br> 一向留有英國製車特色嘅積架汽車，響呢部S-TypeR嘅車廂陳設上，亦下了不少工夫，雙色上乘高級真皮，配合全新組合嘅表板，豪邁中不失一份房跑車本色，而前排一對桶形跑車座椅嘅貼身剪裁，重有全方位電控設計，可謂恰如其份，予人有愜意嘅乘坐享受。再者，除有電窗、電鏡及電天窗之餘，重有恒溫冷氣連高級音響組合，難得重有免提電話及巡航系統，還有不可或缺嘅六個安全氣袋及充氣簾幕嘅保護呢！</fontstyle></spanclass></p><p><spanclass><fontstyle>4.2公升V8機械增壓強悍  &#13;<br> 然而，最受矚目莫如一台全新嘅4.2公升V8DOHC機械增壓引擎組合，不僅輸出驚人超卓，其本身嶄新多項改良，更令引擎運轉變得暢順又寧靜，猛然踏下油門嘅加速黏背脊感受，重予人有蠢蠢欲試嘅衝動㗎！要駕馭有輸出高達400匹嘅高性能房跑車，除卻本身嘅技術外，呢部S-TypeR嘅跑車避震設計，加埋獨有嘅ComputerActiveTechnologySuspension（CATS）主動懸掛組合亦應記一功。再者，四輪大口徑Brembo煞車裝置，重能夠給予你有收放自如嘅信心㗎！</fontstyle></spanclass></p><p><spanclass><fontstyle>《車王》總編點睇S-TypeR演繹  &#13;<br> <b> 優點：</b> 一台4.2公升V8偈配機械增壓裝置，加速凌厲有勁，不失豪華轎車風範，先進CATS電子懸掛亦見反應了得。&#13;<br> <b> 缺點：</b> 高性能房跑車惟欠手波裝置，用上一台4.2公升V8偈亦見耗油量稍高一點。</fontstyle></spanclass></p><p><spanclass><fontstyle>積架S-TypeR規格  &#13;<br> 引擎：4196ccV8DOHC機械增壓&#13;<br> 馬力：400ps/6100rpm&#13;<br> 扭力：55.2kgm/3500rpm&#13;<br> 傳動：6前速自動波，後輪驅動&#13;<br> 懸掛：（前）雙搖臂（後）扭力連桿&#13;<br> 制動：（前）透氣碟（後）碟式（ABS）&#13;<br> 輪胎：&#13;<br> （前）245/40ZR18ContiSportContact&#13;<br> （後）275/30ZR18ContiSportContact&#13;<br> 尺碼：4877×1818×1423mm&#13;<br> 軸距：2909mm&#13;<br> 車重：1800kg&#13;<br> 0-100公里：5.6秒&#13;<br> 極速：250km/h（有限制）&#13;<br> 平均耗油：12.5L/100km&#13;<br> 新車售價：約港幣90萬&#13;<br> 車輛提供：積架香港（25200989）</fontstyle></spanclass></p></body></html>