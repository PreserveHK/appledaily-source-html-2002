<html><header><meta charset="utf-8"><title>3大軟件玩盡闊屏幕Clie由外靚到內</title></header><body><h1>3大軟件玩盡闊屏幕Clie由外靚到內</h1><p>SONY推出NR系列嘅Clie，憑住型到爆燈嘅賣相搶盡Palm兼容機市場，甚至比Palm嘅親生父母所推出嘅機種更受歡迎，可惜官方支援闊屏幕嘅軟件嚴重不足，加上PalmOS介面老土到痹，實在需要外加軟件幫佢扮吓靚，等部愛機由內到外都咁靚仔，而且佢哋啱啱推出支援NX-70嘅PalmOS5版本，新機都可以喺朋友面前威吓㖭。		&#13;<br>&#13;<br>記者：徐影龍　攝影：周旭文&#13;<br>ImageGirl：Patsy</p><p><b> 至強</b> &#13;<br> <spanclass><fontstyle>介面超靚彩芒必裝  &#13;<br> 雖然NR系列嘅Clie屏幕有320×480，不過正常情況下會有個虛擬手寫區佔用畫面，實際使用時同傳統Palm冇乜分別，通常要睇相時先可用到全屏幕功能，而《YiShow》就打破慣例，玩轉Palm舊有介面之餘，重有唔少實際功能，可算NR及NX機主必裝軟件。&#13;<br> &#13;<br> <spanclass><fontstyle>全屏幕介面及壁紙  &#13;<br> 一啟動《YiShow》後，登時發覺視野擴闊不少，因為《YiShow》可將虛擬手寫區隱藏，變成全屏幕介面，最正係可載入320×480高解像Wallpaper，而Icon嘅大細、排列行數及數目任由用家自定，唔怕Icon太多阻住張靚靚Wallpaper，十足十一部PocketPC咁。另外底下附設多功能Icon，只需像Windows咁一拖一放，就可做到複製、刪除，設定Wallpaper等功能，介面靚之餘亦令操作更為簡單快捷。</fontstyle></spanclass></fontstyle></spanclass></p><p><spanclass><fontstyle>更好用嘅高解像相簿  &#13;<br> 雖然跟機已附送《PocketPictureGear》睇相軟件，不過介面運行實在太慢，尤其係讀入高解像相片時，單單預覽縮圖已經好耐，每次睇完又要Load一輪，幾靚嘅相都冇心機睇啦。《YiShow》嘅睇相功能就爽得多，一Click即睇，就算640×480高解像靚相，開啟都唔使兩秒，唯一問題係冇縮圖預覽功能。</fontstyle></spanclass></p><p><spanclass><fontstyle>電子書每頁睇多啲  &#13;<br> 除全屏幕睇相外，《YiShow》重設有e-Book功能，可讀入時下流行嘅電子書格式，當然同樣支援全屏幕功能，每頁顯示行數差不多比傳統Palm多一倍，唔會睇兩嘢就要轉頁咁麻煩，最正係可支援Text格式檔案，用家毋須左轉右轉格式就可抄入機內欣賞。&#13;<br> &#13;<br> 《YiShow》下載網址：<ahref http:> http://www.yibing.net/english/palmware.htm  &#13;<br> 收費：30日免費試用，售19.95美金，約港幣$155</ahref></fontstyle></spanclass></p><p><b> 好爽</b> &#13;<br> <spanclass><fontstyle>16:9預告片周街睇  &#13;<br> NR同NX系列號稱多媒體之王，除睇相聽MP3外，梗唔少得播片功能啦，可惜跟機嘅《gMovie》支援解像度極低，得160×160，幾乎連樣都睇唔清楚。而呢款《Kinoma》就強勁得多，除可播放320×320高質影片外，重可全屏幕播放16:9嘅320×480影片，令Clie搖身一變成為一部迷你Plasma咁，而且SONYPicture網頁內定時提供好多《Kinoma》專用嘅WideScreen電影預告供下載，每套容量大概只係5至8MB。&#13;<br> 可到SONYPicture定時下載最新嘅電影預告，部份支援16:9闊屏幕。</fontstyle></spanclass></p><p>《Kinma》下載網址：<ahref http:> http://www.kinoma.com  &#13;<br> 收費：免費&#13;<br> SONYPicture電影預告下載網址：<ahref http:> http://www.sonypictures.com/mobile/handheld/  </ahref></ahref></p><p><b> 過癮</b> &#13;<br> <spanclass><fontstyle>鬼馬手寫區圖案  &#13;<br> 若果覺得《YiShow》全屏幕介面用唔慣，而傳統手寫區又太悶嘅話，可以試吓呢款《SkinChange》，將呆板手寫區大翻新。裝入《SkinChange》主程式後，便可到網上下載多姿多采嘅面板，包括《HelloKitty》、《蜘蛛俠》等，而且連旁邊「Home」等Icon都換埋，相當得意可愛。其實圖案可以自行設計，不過需要更多額外軟件同步驟，版位有限，有機會再教大家製作。</fontstyle></spanclass></p><p>《SkinChange》下載網址：<ahref http:> http://www.vinko.com/palm/clie/ftp/SkinChange.zip  &#13;<br> 得意面板下載網址：<ahref http:> http://www.vinko.com/palm/clie/index.shtml  &#13;<br> &#13;<br> 各式過癮面板：</ahref></ahref></p></body></html>