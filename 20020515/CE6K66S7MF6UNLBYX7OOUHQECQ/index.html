<html><header><meta charset="utf-8"><title>抵食大牌檔：灣仔海鮮大牌檔<br>招牌豉油皇吊筒最好賣</title></header><body><h1>抵食大牌檔：灣仔海鮮大牌檔<br>招牌豉油皇吊筒最好賣</h1><p>咪以為身光頸靚的銅鑼灣白領，只專情西餐日菜，其實他們也有豪爽奔放的一面，每晚六點準時轉入寶靈頓道，就能欣賞到大家品嘗鑊氣十足的港式海鮮小菜，時令材料百搭，兼且常有驚喜，碟頭大新鮮熱辣，唔怪得閒日周日都座無虛席。	&#13;<br>&#13;<br>記者：楊一凡　攝影：伍慶泉</p><p><spanclass><fontstyle>豉油皇吊筒$45  &#13;<br> 吊筒長至四吋時，味道至鮮肉地夠爽，只要煮時夠眼明手快，無論用秘製豉油煮、蒜茸蒸或椒鹽，都咁好味，當中以豉油皇至受歡迎，店方為保持招牌菜水準，對品質檢定非常嚴格，曾試過因來貨唔靚，停止供應，但咁耐試過幾次而已。</fontstyle></spanclass></p><p>何家試味：成隻吊筒，身首相連，並非甩頭甩骨，一睇就知新鮮，不過佢啲豉油應該係加咗啲嘢，所以食落零舍鮮甜。</p><p><spanclass><fontstyle>泥鯭粥$13碗（上）&#13;<br> 紅燒乳鴿$38隻（下）  &#13;<br> 在街頭巷尾都高舉「十蚊乳鴿」的時候，$38隻紅燒乳鴿點解會供不應求呢？關鍵一咬即知，店方選用新鮮乳鴿，肉汁多連帶鴿味香濃，而坊間的平鴿大都選用雪藏貨，頂多皮脆但肉味當然不及鮮鴿香；晚晚賣個鍋底朝天的泥鯭粥是用拆肉的魚骨熬湯再煲粥，鮮味貫徹始終。</fontstyle></spanclass></p><p>梁先生試味：紅燒乳鴿帶有好香的滷水味，用滾油淋熟，皮薄脆肉鮮嫩；泥鯭粥魚味濃，十點之後嚟，實賣晒。</p><p><spanclass><fontstyle>乳香藕片炒腩仔$32  &#13;<br> 腩仔並不是想像中的肉騰騰，淡茂茂，師傅老早做咗手腳，先用調味料醃足一晚，翌日薄切酥炸，炸出個入口香脆，然後便可跟走過油的藕片以及濃濃南乳醬，同炒同拋，眼見塊塊都沾了南乳醬，係時候上碟。</fontstyle></spanclass></p><p>Claudia試味：腩仔好香脆，夾埋爽口多汁的蓮藕同吃，不覺油膩，送埋酒重正！</p><p><spanclass><fontstyle>避風塘瀨尿蝦$38（上）&#13;<br> 泰式炸墨魚餅$42（下）  &#13;<br> 食店開業多年一直以海鮮打響招牌，所以瀨尿蝦煮來駕輕就熟，用金銀蒜加指天椒及自製辣椒醬同炒，未送到埋枱，已香遍全店，必試！外表平凡的「臂」製墨魚餅，要求廚師們在十分鐘內把墨魚、蝦肉及豬肉混合打起膠，少啲臂力都唔掂。</fontstyle></spanclass></p><p>May試味：墨魚餅好爽甜，炸得乾身，咬開仍有肉汁；瀨尿蝦好香辣，幾十蚊一大碟，蒜茸惹味到呢，好想撈飯食晒落肚。</p><p><spanclass><fontstyle>金菇瑤柱鮮竹煲$50  &#13;<br> 成個煲至緊要係個瑤柱汁，因為西蘭花、金菇和鮮竹隨意拖水後，墊在煲底，埋位等索瑤柱汁；廚師把浸軟的瑤柱連汁，齊落鑊，加些少蠔油及調味，兜兩兜，大牌檔講求快手快腳，但快得嚟，切忌重手，好彩經驗豐的大廚每次都讓鮮味瑤柱險勝鹹香蠔油。</fontstyle></spanclass></p><p>王家試味：沾滿金菇瑤柱汁的鮮腐竹和西蘭花，雖然是素菜但炒得十分惹味，好啱送飯。</p><p>店名：森記海鮮火鍋飯店&#13;<br> 電話：28388998&#13;<br> 地址：灣仔寶靈頓道16號BG26號（銅鑼灣地鐵A出口）&#13;<br> 座位：約100個&#13;<br> 營業時間：上午11時至下午2時半，晚上6時至凌晨1時。&#13;<br> 付款方法：只收現金</p></body></html>