<html><header><meta charset="utf-8"><title>闊佬中暑 - 陳也</title></header><body><h1>闊佬中暑 - 陳也</h1><p>闊佬趙世光玩有錢人運動，在高爾夫球會所輕微中暑，由波友李嘉誠送入醫院，上等人身份地位零舍尊貴，一般老百姓大開眼界。&#13;<br> 會所服侍周到，闊佬仍然會中暑。難為普羅大眾，戶外工作的打工仔無得揀，抵抗熱頭的能力要高人一等，才能搵到餐晏仔。所以但凡搭車搭枱，遇到身邊的陌生人，透出一大陣汗水餿味道，千祈咪掩鼻嫌棄。有頭髮，邊個想做瘌痢。跟車送貨的阿四，個個都想呢世做到李嘉誠啦。&#13;<br> 世界難撈，捱得未必有工開。地盤工人不怕中暑，肯頂硬上，亦一職難求。醫管局提醒市民注意中暑的事項，對很多「雙失」青、中年而言，完全無意義。例如防中暑其中一項，是叫人必定需要外出時，最好選擇早上或黃昏。早出晚歸，是很多打工仔的長期規律，並不是實驗防暑大法，而係保住飯碗，替老闆作無償的OT。香港地「7-11」型人多得很，別以為是董特首專利。這些「人肉便利店」根本無時間留意天文台訊息，翻風落雨，酷熱警報，一樣要向老細報到。他們的小小工作崗位左近，可能連一扇窗都沒有，太陽從東方高升，氣溫標上34度，關人鬼事。中暑？真的會中暑咩？看到趙世光躺在擔架床入院檢查的新聞圖片時，終年穿厚毛衣困在辦公室賣命的打工仔，滿臉疑惑反問。他們雙目虛空，一看便知缺水。</p></body></html>