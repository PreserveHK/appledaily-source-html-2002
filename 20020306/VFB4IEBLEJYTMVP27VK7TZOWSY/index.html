<html><header><meta charset="utf-8"><title>數碼影音：<br>實地測試<br>FinePixF601第三代SuperCCD技高一籌</title></header><body><h1>數碼影音：<br>實地測試<br>FinePixF601第三代SuperCCD技高一籌</h1><p>富士月前剛公布旗下三部新款數碼相機詳細資料，三部機分走高、中、低檔，估唔到屬低檔機嘅FinePixF601已搶閘推出，呢部新機不但加入各種中價機先有嘅功能，而且CCD像素達到六百萬，一下子將消閒級機種質素提高。到底呢部數碼儍瓜機拍攝質素同功能去到咩境界呢？今日就為大家做一個測試報告。&#13;<br>記者、攝影：徐影龍</p><p><b> Profile</b> &#13;<br> 有效像素：310萬像素&#13;<br> 焦點距離：f=8.3mm~24.9mm&#13;<br> 尺寸：W72×H93×D34mm&#13;<br> 重量：約250g（含電池）&#13;<br> $3,480&#13;<br> </p><p><spanclass><fontstyle>首配第三代SuperCCD  &#13;<br> 當初富士發展獨有之SuperCCD感光元件時，將傳統之四方形感光元件改成八角形，令同一面積之CCD可吸取更多影像同色彩資料，變相令相片解像度大幅提高，不過當時質素未算突出，曾有用家批評在玩數字遊戲。到今天FinePixF601率先配備第三代SuperCCD，真正感光元件像素為三百萬，不過相片最高解像度為2,832×2,128，即達到六百萬像素效果，雖然質素上同真正六百萬像素CCD相比仍有分別，不過第三代SuperCCD在感光率、集光率及噪訊抑制上有大幅改良，相比同級機絕對出類拔萃。</fontstyle></spanclass></p><p><spanclass><fontstyle>加入中價機特色  &#13;<br> FinePixF601市場定位雖係消閒級，不過卻加入多項進階調校功能，當中最特別有兩項，分別係拍攝模式除全自動外，重設有光圈先決、快門先決、全手動等模式，就算拍攝環境光源複雜多變，都可作靈活調校，又或拍下具個人風格之相片，毋須完全依賴全自動模式咁死板。&#13;<br> 另一項特色就係ISO感光度之提升（等於傳統相機之菲林速度），除提供160、200、400，若相片儲存模式為1MNormal時，則可提升ISO至800及1,600，好處當然係可拍攝較為黑暗之環境，尤其影夜景時，唔怕難以對焦或將曝光時間勉強增長。稍為不滿最低ISO只有160，相比標準之ISO100，相片會有較多微粒。</fontstyle></spanclass></p><p><spanclass><fontstyle>三倍光學變焦鏡頭  &#13;<br> 過往FinePix直身機系列因遷就機身設計，鏡頭不設光學變焦，只提供數碼變焦，即係假變焦，相片效果差得多。不過自6800Z開始，便加入三倍光學變焦鏡頭，而F601亦配備標準嘅三倍光學變焦，亦屬於無段變焦鏡頭，對焦及變焦速度唔算太快，表現中規中矩。</fontstyle></spanclass></p><p><spanclass><fontstyle>新設計十字按掣要適應  &#13;<br> 消費級機種最大特色係具備全自動儍瓜機操作，新手毋須學習攝影理論，都可影到滿意嘅相片。FinePixF601在操作上設計偏向自動化，若以FullAuto模式拍攝的話，基本上可毋須調校任何數值，不過轉換其他拍攝模式的話，如調校光圈、快門等數值時，會稍為麻煩，而新設計之十字按掣起初使用時好易會按錯方向，習慣後才較為得心應手。&#13;<br> 今次新機同樣採用專門的鋰電池，不過放棄沿用多年嘅長筒形NP-80，改為扁平嘅NP-60，舊有充電器冇用武之地。充電池及記憶卡同放埋一齊，不過設計上有兩大缺點，第一係充電池為對稱型，即係反轉放都得，一個唔小心充成晚電都係得個桔。第二係面蓋不設保險掣，放係袋裏面好易因碰撞而打開，唔夠體貼用家。&#13;<br> &#13;<br> </fontstyle></spanclass></p><p><spanclass><fontstyle>實地測試  &#13;<br> <spanclass><fontstyle>1﹒六百萬像素相片  &#13;<br> 富士機種特色係在陽光底下表現理想，呢部F601都唔例外，在藍天白雲下綠色及藍色都非常準確，筆者以六百萬像素（2,832×2,128）、Normal壓縮率拍攝，再將相片Resize回三百萬（2,048×1,536），效果比另一牌子之三百萬像素相片明顯優勝，令人感到SuperCCD不再是數字遊戲咁簡單。</fontstyle></spanclass></fontstyle></spanclass></p><p><spanclass><fontstyle>2﹒微距攝影  &#13;<br> 官方公布FinePixF601之微距拍攝（Macro）為20cm，當然唔能夠滿足進階用家，不過筆者亦成功嘗試以10cm距離拍攝，對焦準確，效果亦不俗。</fontstyle></spanclass></p><p><spanclass><fontstyle>記者意見  &#13;<br> <b> 抵讚：</b> &#13;<br> 玩家級機種有六百萬像素都咪話唔巴閉，加上光圈先決同快門先決可獨立調校，進階用家都可一展身手。機身設計及簡易操作非常適合出外旅行或公幹之用。&#13;<br> &#13;<br> <b> 要彈：</b> &#13;<br> 始終唔多鍾意直身機設計，因為單手揸機易手震，直身機又唔方便雙手揸機。轉換眾多進階功能如光圈先決時，操作上較繁複，唔及舊型號FinePix6900Z咁方便。&#13;<br> &#13;<br> 永明影音中心&#13;<br> 電話：23997991&#13;<br> FinePixF601官方網頁：<ahref http:>www.finepix.com/f601/ </ahref></fontstyle></spanclass></p></body></html>