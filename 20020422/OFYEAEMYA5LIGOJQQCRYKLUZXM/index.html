<html><header><meta charset="utf-8"><title>新車速報：<br>萬事得323Protege跑味十足</title></header><body><h1>新車速報：<br>萬事得323Protege跑味十足</h1><p>最近萬事得代理為吸引買家，特別推出咗一款名為323Protege嘅特別版，此車除加裝有包圍及尾翼外，新增多項配備亦能令享受程度進一步提升；加上吸引嘅售價，相信定能惹來不少用家垂青㗎！&#13;<br>&#13;<br>特約記者、攝影：黃凱穎</p><p><spanclass><fontstyle>車廂依舊舒適度高  &#13;<br> 雖然呢部323Protege外表變得更富跑味，但車廂卻依舊來得闊落舒適；除座椅承托力甚豐外，車內更增添有SONY10碟CD音響，就連表板亦改用白底設計，吸引度明顯較前提升不少。而原有嘅各項配備，如電窗、門邊電鏡、中央門鎖、電天窗等等全部都有齊，兼且全都鋪排得簡潔有序，使用時十分方便；當然唔少得重有雙安全氣袋，以確保車上乘客安全啦。</fontstyle></spanclass></p><p><spanclass><fontstyle>加包圍添跑意  &#13;<br> 喺大家眼前呢部323Protege特別版，外形雖與原有型號相近，但當你細心留意下，就會發覺此車裝有包圍及尾翼，加上一套14吋合金胎軨作配襯，望落可謂跑意十足㗎。</fontstyle></spanclass></p><p><spanclass><fontstyle>動力充沛行車穩定  &#13;<br> 而323Protege仍以原有一台1.5公升直4引擎作動力核心，動力輸出充裕之餘，配合一套4前速全自動波箱，表現更見順滑流暢；而前後麥花臣支柱懸掛組合，不但令車子有不錯嘅路面循迹性外，前輪透氣碟及後輪鼓式嘅制動系統，加上有ABS系統嘅輔助，亦能令新車可有不錯嘅制動表現，從而予人有莫大嘅信心。</fontstyle></spanclass></p><p><spanclass><fontstyle>記者試後簡評  &#13;<br> <b> 優點</b> &#13;<br> 加裝包圍及豪華裝備後，吸引力較前大增；寬敞嘅車廂空間，亦能增強乘坐舒適性。&#13;<br> &#13;<br> <b> 缺點</b> &#13;<br> 引擎輸出雖然充裕，但稍嫌欠缺一分爆炸力。</fontstyle></spanclass></p><p><spanclass><fontstyle>萬事得323Protege規格  &#13;<br> 引擎：1498cc直4DOHC&#13;<br> 馬力：110ps/5000rpm&#13;<br> 扭力：14.0kgm/4000rpm&#13;<br> 傳動：4前速自動波&#13;<br> 懸掛：（前）麥花臣支柱（後）麥花臣支柱&#13;<br> 制動：（前）透氣碟（後）鼓式（ABS）&#13;<br> 輪胎：185/65R14&#13;<br> 尺碼：4365×1705×1410mm&#13;<br> 軸距：2610mm&#13;<br> 車重：1098kg&#13;<br> 新車售價：	$113,990&#13;<br> 車輛提供：	萬事得汽車（28931112）</fontstyle></spanclass></p></body></html>