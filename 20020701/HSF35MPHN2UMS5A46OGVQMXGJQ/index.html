<html><header><meta charset="utf-8"><title>新車速報：<br>光岡GalueDeluxe3.0顯現典雅氣派</title></header><body><h1>新車速報：<br>光岡GalueDeluxe3.0顯現典雅氣派</h1><p>一直以另類車款示人嘅日本光岡（Mitsuoka）汽車，繼早前推出有SuperCar同開篷FunCar後，最近代理又運嚟一部全新，兼且賣相典雅又獨特嘅高級轎車；呢部Galue何止魅力過人，上乘而設備先進嘅車廂陳設，加上一台柔韌有力嘅3.0公升V6偈作主打，較一般同級車自然係更見身份突出啦！&#13;<br>&#13;<br>記者：陳偉林&#13;<br>攝影：陳偉強&#13;<br>Model：CynthiaWu&#13;<br>髮型：GarySun&#13;<br>服飾：BonitaCheung（Tassels）</p><p><spanclass><fontstyle>造型出位份量十足  &#13;<br> 早前，光岡嘅Le-Seyde同Viewt，均屬個人化嘅特別車種，或許不宜作日常代步之用；惟呢款至新嘅Galue屬四門高級轎車設計，不僅有闊落嘅車廂鋪排，造型可謂典雅貴氣十足。不單止有全金屬鑲嵌嘅鬼面罩同大燈組合，前後銀白電鍍泵把，加上5140mm特長車身設計，可謂份量十足㗎。</fontstyle></spanclass></p><p><spanclass><fontstyle>設備豪華現貴氣  &#13;<br> 今趟呢部Galue唔止着重賣相，就連車廂陳設亦好講究；前後兩排均以高級真皮鑲嵌之餘，重附有上乘而厚厚嘅原廠地氈，以及桃木作修飾。既有前後獨立頭枕及中央手枕配襯，而前排更備有全方位電控呢！再者，除電窗、電鏡及電天窗外，重有高級音響及恒溫冷氣；當然唔少得重有7吋行車電腦連顯示，同埋設於左前排椅背嘅獨立電控座椅按鍵㖭！</fontstyle></spanclass></p><p><spanclass><fontstyle>3.0公升V6偈柔韌有力  &#13;<br> 新款Galue以一台3.0公升V6DOHC偈作骨幹，雖屬自然吸氣（NA）類別，惟性能表現突出，起跑加速柔韌有力外，引擎運轉極之寧靜，而匹配一套4前速自動波箱，重演繹出一份敏捷暢快度；咪睇Galue賣相咁Classic，跑起上嚟都不知幾有衝勁，而前輪柱式獨立後輪多連桿組合，加上四輪碟式制動，重予人有循迹性高，以及軟硬適中同可靠嘅吸震效果呢！</fontstyle></spanclass></p><p><spanclass><fontstyle>光岡GalueDeluxe3.0規格  &#13;<br> 引擎：2987ccV6DOHC&#13;<br> 馬力：240ps/6400rpm&#13;<br> 扭力：31.5kgm/3600rpm&#13;<br> 傳動：4前速自動波，後輪驅動&#13;<br> 懸掛：（前）柱式獨立（後）多連桿&#13;<br> 制動：（前）透氣碟（後）透氣碟（ABS）&#13;<br> 輪胎：215/50R17DunlopSPSport230&#13;<br> 尺碼：5140×1770×1450mm&#13;<br> 軸距：2800mm&#13;<br> 車重：1620kg&#13;<br> 新車售價：$463,900&#13;<br> 車輛提供：恒昌汽車（24782877）&#13;<br> &#13;<br> <b> 記者試後簡評</b> &#13;<br> 優點：一如過往多款光岡汽車一樣，呢部Galue亦擁有一份自我獨特感；造型既突出之餘，車廂鋪排亦見豪邁舒適。&#13;<br> 缺點：多功能電腦僅得日文顯示，只能集中看圖索驥，而後排獨立冷氣送風亦欠奉，略嫌美中不足。</fontstyle></spanclass></p></body></html>