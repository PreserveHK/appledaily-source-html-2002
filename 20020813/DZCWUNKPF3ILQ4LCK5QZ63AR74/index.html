<html><header><meta charset="utf-8"><title>夏日球驗客：迪奧夫真插水？假哨牙？</title></header><body><h1>夏日球驗客：迪奧夫真插水？假哨牙？</h1><p>前日阿仙奴喺慈善盾擊敗利物浦順利捧盃，我求大俠先喺呢度恭喜佢哋。不過，講番嗰場波「紅軍」嘅表現，就真係令我有啲失望。&#13;<br> 首先，利物浦嘅英格蘭中場謝拉特鬼咁茅，好似阿仙奴雲格話齋，佢唔使做「紅牌阿姑」認真執到。不過，最唔掂嘅都算係利物浦新簽嘅前鋒迪奧夫，佢全場表現已經唔突出，喺下半場重有次喺阿仙奴禁區內插水，俾球證韋利識穿咗之後，重偷笑㖭！&#13;<br> 不過，佢喺賽後就猛話自己冇插水，話自己真係俾阿仙奴嘅韋拉侵犯，嗰球應該係十二碼。對於自己偷笑，佢一樣話冇，重話可能自己有啲哨牙，令人誤會喎！咁都得？<br> &#13;<br> <spanclass>卡洛斯忽然怕朗拿度 &#13;<br> 睇咗呢段消息，我求大俠就知乜嘢叫人情冷暖。話說當日有傳巴西前鋒朗拿度可能過檔皇家馬德里時，皇馬嘅巴西國腳後衞卡洛斯大表歡迎。不過，當佢知自己係朗拿度單交易嘅一部份，即係皇馬搵佢加馬基列尼再加錢交換朗拿度之後，卡洛斯就即刻話自己唔想走，叫朗拿度唔好嚟！</spanclass></p><p><spanclass>拉素未必唔賣尼斯達 &#13;<br> 意大利國腳後衞尼斯達可能離開拉素，係意球壇近日熱門話題，不過拉素日前拒絕咗AC米蘭嘅二千六百萬歐元（約二億三百萬港元）最後出價，AC米蘭亦話唔會買尼斯達。不過，我求大俠覺得尼斯達轉會未必告一段落，畢竟拉素係唔接受AC米蘭個開價，或者遲啲會將佢賣畀出得起價嘅球會呢！<br> &#13;<br> <spanclass>華夫達做老竇未諗復出 &#13;<br> 澳洲網球好手華夫達近日晒命，話好享受目前初為人父嘅快樂，暫時冇諗過幾時捲土重來咁話，咁就慘啦！𠵱家出色嘅球手已經買少見少，老將阿加斯、森柏斯怕唔擺得幾耐，一班年輕球手除咗曉域治之外，都冇邊個可以睇得上眼，我求驗客最怕男子網壇會變成女子網壇咁，俾一、兩個人玩晒就冇癮啦！</spanclass></spanclass></p></body></html>