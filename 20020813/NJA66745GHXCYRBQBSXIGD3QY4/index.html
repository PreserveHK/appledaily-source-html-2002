<html><header><meta charset="utf-8"><title>701收料站：大芬睇好德永佳</title></header><body><h1>701收料站：大芬睇好德永佳</h1><p>近排好多基金股都被洗倉，跌到一仆一碌，但德永佳（321）則有外資行出報告睇好，真係唔到你唔服。&#13;<br> 德永佳股價早前由最高6.95元，一度插落最低4.175元，但好快就收復失地，上返5元水平。噚日有間歐資行出報告推介及調高評級，股價再升6.86%，收5.45元，好似同疲弱嘅大市毫無關係咁款。&#13;<br> 經紀黃話，佢問過幾個芬佬，佢哋喺德永佳公布業績前後，曾經趁股價高企出咗唔少貨，不過隻股好似有個強大買盤支持，一路密密收貨，收尾佢哋先知道原來德永佳一直有個大芬揸咗超過10%，而且大芬繼續增持，呢個就係德永佳股價不倒之謎。&#13;<br> 講開呢份外資行報告，原來德永佳除咗Baleno呢個牌子殺食之外，重搞多個二線牌子S&amp;K，諗住喺大陸大展拳腳，兼且搵埋最近人氣最旺嘅F4做代言人。&#13;<br> 慕容小初</p></body></html>