<html><header><meta charset="utf-8"><title>大胃王：<br>合家歡日式放題$88歎過百款美食</title></header><body><h1>大胃王：<br>合家歡日式放題$88歎過百款美食</h1><p>一家大細外出用膳，最緊要食得飽又唔貴，貴夾唔飽的菜式可免則免。不如實際些少，食番個選擇多，價錢平的日式放題，三人開餐埋單二百鬆啲，雖說魚生壽司、串燒鍋物、手卷、拉麵全都熟口熟面，但肯定啱口胃，加埋餐廳位於遊樂場一角，細路仔吃個痛快後可馬上閃身玩個樂極忘形！&#13;<br>記者：楊一凡&#13;<br>攝影：伍慶泉、陳穎</p><p><spanclass><fontstyle>鮮活墨魚鍋  &#13;<br> 適合一家大小享用的放題料理，又點止壽司和刺身？各位好爸媽，不妨先點客鍋物給小朋友暖暖胃，選擇有大路的肥牛肉鍋、雜錦海鮮鍋，清新的豆腐雜菜鍋及鮮甜的鮮活墨魚鍋，全部都用熬足幾粒鐘的豬骨湯打底，然後加入新鮮的金菇、豆腐、雜菜及肉塊。&#13;<br> &#13;<br> 試味報告：墨魚仔雖然身形小巧，但味道及口感一點也不失禮，墨魚仔在滾熟的過程中，索了些少豬骨湯落肚，所以一咬就咇出來。</fontstyle></spanclass></p><p><spanclass><fontstyle>爐端燒（上）&#13;<br> 地獄拉麵（下）  &#13;<br> 食日本料理，又點少得串燒？鹽燒雞肉、豬肉和雞翼，鹹香惹味；汁燒牛仔骨、豬柳漢堡、蝦肉條……還有煎餃子和燒魚餅等，口味大眾化，至啱一家大細；看似紅卜卜好鬼辣的地獄拉麵，其實以香辣為主，你亦可選烏冬。&#13;<br> &#13;<br> 試味報告：細路仔最鍾意食串燒，好彩佢哋唔會燒到燶晒咁熱氣；拉麵同埋烏冬味道唔錯，雖叫地獄，也不至太辣。</fontstyle></spanclass></p><p><spanclass><fontstyle>蒜茸牛柳粒（上）&#13;<br> 鹽燒秋刀魚（下）  &#13;<br> 大人食飯至緊要有魚有肉送白飯，鹽燒原條秋刀魚，肉質肥美，加適量調味已很鮮甜；蒜茸炒牛柳粒近似中式小菜，牛肉惹味肉汁豐富；另有醬燒豬軟骨，或者清清哋柯打一個麵豉煮蘿蔔及炒野菜。食飽之後可試試甜品布甸或牛油蜜糖粟米。&#13;<br> &#13;<br> 試味報告：牛柳粒切得大小適中，一口一粒剛剛好，肉質又夠軟熟，醃得幾入味，不會油𣲷𣲷；秋刀魚經鹽燒後不至變得乾身。</fontstyle></spanclass></p><p><spanclass><fontstyle>車子手卷（上）&#13;<br> 宮崎牛肉飯（下）  &#13;<br> 手卷美味之處是紫菜夠脆，咬落「咯咯」聲，日式放題的手卷選擇有魚翅帶子、吞拿魚、加州、中華沙律及車子手卷（即瀨尿蝦）等，全部即叫即做；宮崎牛肉用日式豉油醃好，味道甜甜，送飯至正，但係點解碗飯咁細嘅？店方知你要留肚試勻其他美食，所以飯量盡少，不然一碗飽肚，點算！&#13;<br> &#13;<br> 試味報告：要嘗鮮脆手卷得耐心等候，因為手卷知音多的是。日式飯類還有咖喱及燒飯，據老闆透露日式海鮮燒飯配料豐富，深得精明的家長們愛戴。</fontstyle></spanclass></p><p><spanclass><fontstyle>法式雜果沙律（上）&#13;<br> 吉列炸鮮蠔（下）  &#13;<br> 講起煎炸小食，小朋友至鍾意，炸春卷、咖喱角、日式炸蟹拑、炸豆腐、炸帶子及炸魚柳，夠香口，但都不及炸鮮蠔咁抵食，皆因牠夠肥美又新鮮；卜卜脆之餘，大可柯打一客爽口酸甜的沙律相伴，法式雜果沙律的材料包括果凍、紅腰豆、菠蘿及青瓜等。&#13;<br> &#13;<br> Vickie和媽咪試味：一聽見沙律撈咗菠蘿，細路仔實點晒頭話：「我要吖！」乾身酥炸小食跟埋啲沙律一齊食，感覺開胃些少，又無咁油膩。</fontstyle></spanclass></p><p><spanclass><fontstyle>雜錦刺身及各款壽司  &#13;<br> 食客一埋位，侍應會醒目地端出一客雜錦刺身給你享用，刺身成員包括甜蝦、三文魚、北寄貝、魷魚、八爪魚及鱲魚等；任點任食的壽司有16款之多，至受歡迎口味是鱲魚、腐皮、海老、蟹子及帶子，而小朋友至愛當然係粟米和鰻魚味。&#13;<br> &#13;<br> 鄧家父子試味：料理店的師傅手腳都幾快，快得嚟賣相都OK，魚生好新鮮，最重要係壽司飯份量適中，唔會話食兩件就食唔落其他嘢。</fontstyle></spanclass></p><p>店名：銀座福太郎日本料理&#13;<br> 電話：23557832&#13;<br> 地址：紅磡黃埔花園11期聚寶坊地庫2樓（美國冒險樂園內）&#13;<br> 座位：76個&#13;<br> 放題時間：任點任食日本料理由晚上6時開始至11時，每人限時一個半小時。&#13;<br> 收費：星期一至五成人$78，星期六、日、公眾假期及前夕$88；6至10歲小童一律收$58；身高一米及五歲以下小童一律收$38。&#13;<br> 付款方法：現金及信用卡（Master,Visa）</p></body></html>