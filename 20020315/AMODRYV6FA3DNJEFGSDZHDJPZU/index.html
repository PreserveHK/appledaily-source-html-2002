<html><header><meta charset="utf-8"><title>六十四卦變圖畫易經塔羅牌人人識玩</title></header><body><h1>六十四卦變圖畫易經塔羅牌人人識玩</h1><p>《易經》代表中國傳統文化，塔羅牌則代表西方占卜文化，兩者本無相同之處。但在英國留學，主修化學工程的張光賢，卻忽發奇想將兩者結合，推出一副名為「易經塔羅牌」的占卜工具，這套紙牌的功用，竟同時得塔羅牌專家及《易經》專家認同，達成一次完美的中西文化結合。&#13;<br>&#13;<br>記者：朱文俊　&#13;<br>攝影：陳盛臣、陳穎</p><p><spanclass><fontstyle>用《易經》拓西方市場  &#13;<br> 張光賢開宗明義地說，發明這副「易經塔羅牌」，全憑自小對中國哲學喜愛，「《易經》係中國人寶庫，但因為內容太過艱深，一直被人忽略，其實中國人經過幾千年《易經》薰陶，思維方式都帶有《易經》影子，例如俗語話人不三不四，其實就係易經六爻變化出來，因為易經每一卦都用六行線表示，上三線叫上卦，下三線叫下卦，不三不四即係卡住喺中間，形容得非常生動。&#13;<br> 「九九年時候我開始構思，做一副用圖像去表達易經涵意嘅紙牌，然後，我再返國內搵傳統國畫畫師，設計六十四款圖像，代表《易經》六十四卦，百分之九十嘅人一睇就明白圖像含意；加上近年西方非常流行中國哲學，所以我便將卦象內文譯成英文，推出去外國市場，好多外國人用過都覺得非常之好，我喺淺譯《易經》嘅努力，算係成功。至於用塔羅牌方法去占卜，係想令外國人較容易明白，希望更多人接觸到《易經》。」</fontstyle></spanclass></p><p>&#13;<br> <spanclass><fontstyle>觸機啟發靈感  &#13;<br> 同所有新產品一樣，這副牌亦同時被傳統《易經》專家質疑它的功用，對此，張自有他的看法：「其實《易經》係非常科學，每一次占卜結果都唔一樣，因為每一件事其實都喺度變緊，唔同人去解釋亦有唔同結果，因為佢畀出嘅答案，唔係YesorNo，而係畀你一個靈感，術語叫做『觸機』，等你根據當時環境去作出判斷。占卜準唔準，並非睇你用邊種工具，而係你對世事夠唔夠了解。中國有句說話稱『善易者不卜』，如果你精通《易經》的話，根本唔需要用占卜去解決疑難，不過，試問喺今日社會，有幾多人識得睇《易經》？所以我選用圖像表達。試過一次，我喺天星碼頭一間書店做推廣，有位外國女人買咗副牌，然後佢喺我面前占卜，問題係佢喺紐約嘅屋企人叫佢返去。但係佢又唔想返，抽出來嘅牌係「震卦」，圖像係一座塔被雷擊中，斷開兩截，我解釋佢聽，震嘅意思係Shock(震盪)，然後冇耐，就發生「九一一」事件，原來結果已由圖像顯示出來。呢種就係觸機嘅厲害之處。」</fontstyle></spanclass></p><p>&#13;<br> <spanclass><fontstyle>傳統易卜勁繁複  &#13;<br> 《易經》被稱為群經之首，相傳為伏羲氏所創，其中解釋的「卦辭」（以文字解釋卦象），由周文王被紂王所囚時所作，加上周公所作的「爻辭」（每卦象所顯示的故事可分為六個階段，爻辭正解釋每個階段的狀況），《易經》建立大致完成。&#13;<br> 古時《易經》占卜的方法，是先取五十根蓍草或蘆葦草在手，先抽出一根棄掉，再抽一根留用，另四十八根隨意分為兩份，每份每四根組成一堆，接着，將兩份所得之餘數（沒有餘數當四根）相加，再與留用的一根加起來，單數代表陽爻（——），雙數為陰爻（——），六根草代表純陰爻，九根草為純陽爻。以上程序重複六次，才可組成一個卦，再憑此卦象從《易經》找出占卜結果。</fontstyle></spanclass></p><p>&#13;<br> <spanclass><fontstyle>測試大比拼&#13;<br> 羅兆輝究竟有冇病？  &#13;<br> 為測試「易經塔羅牌」與塔羅牌的差異，分別請來塔羅牌專家Fanny及「易經塔羅牌」始創人張光賢，以傳統塔羅牌及「易經塔羅牌」占卜近日鬧得滿城風雨的話題：「羅兆輝究竟有冇病？」。</fontstyle></spanclass></p><p><spanclass><fontstyle>第一：心中有問  &#13;<br> 首先專心想住要問的問題，然後將牌洗勻。</fontstyle></spanclass></p><p><spanclass><fontstyle>第二：憑感覺抽牌  &#13;<br> 憑感覺抽出想要的牌。&#13;<br> 前後抽兩次牌，第一張為本卦（表示現狀），得第二十九卦，即「坎卦」（下圖1）。圖像顯示一個人被水沖往下游，投射出該人精神狀況混亂，羅現在身體應該有點不適。&#13;<br> 第二張牌為變卦（展示未來狀況），抽得第三十一卦，即咸卦（下圖2）。圖中一男一女，表示將有一段長久姻緣出現，此卦乃是正桃花，表示其精神狀況快會好轉。</fontstyle></spanclass></p><p><spanclass><fontstyle>第三：睇書解畫  &#13;<br> 除從牌上圖像的感覺印證問題外，亦可從附送的《易經》原文中，找出答案。</fontstyle></spanclass></p><p><spanclass><fontstyle>測試結果：羅將康復  </fontstyle></spanclass></p><p><spanclass><fontstyle>專家評價  &#13;<br> <spanclass><fontstyle>塔羅牌專家：睇圖像有感應  &#13;<br> 本身為專業塔羅牌占卜師Fanny，覺得「易經塔羅牌」與塔羅牌完全不同，「呢一副唔係塔羅牌，因為塔羅牌主要係由四元素組成，即係風、火、水、土，而《易經》所講係五行，金、木、水、火、土。我睇唔到副牌有塔羅牌主要元素「風」，所以唔能夠叫做塔羅牌，只可以叫易經占卜牌。可能佢想令人容易明白，所以改副牌名叫「易經塔羅牌」。但從占卜角度去睇，呢副牌用圖像去表達訊息，就同塔羅牌好相似，我好欣賞佢將《易經》變做紙牌，令到普通人都可以用《易經》占卜。個圖像睇落去，我覺得有感應，而且牌上面亦有《易經》原本卦象，絕對可以用作占卜用途，但係就唔好叫塔羅牌。」&#13;<br> &#13;<br> <spanclass><fontstyle>《易經》專家：未夠精確  &#13;<br> 香港大學中文系副教授周錫博士，本身著有《眾妙之門──易經六十四卦譯析》解釋《易經》，他覺得將《易經》簡化成紙牌占卜，也無可厚非。「傳統《易經》占卜方法非常繁複，需要好長時間，先可以得出一個完整卦象，以現代人生活節奏來講，無可能做到。一直以來，民間都有好多唔同方法簡化《易經》占卜，如用『掟仙』方法，即以三個銅錢擲出正反面來分出陰陽，從而推出卦象，我自己都係用簡易方法來占卦。」&#13;<br> 「將六十四卦變成六十四圖像推算，亦係簡化方法，不過我覺得用圖像表示，會冇卦辭同爻辭，呢一點對推算《易經》結果來講，非常重要，因為每一個爻詞嘅意思都唔同，會對解釋構成影響。不過，作為推廣《易經》文化角度去睇，簡化《易經》占卜可令更多人接觸《易經》，未嘗唔係一件好事。」</fontstyle></spanclass></fontstyle></spanclass></fontstyle></spanclass></p><p><spanclass><fontstyle>塔羅牌  &#13;<br> <spanclass><fontstyle>羅精神錯亂  &#13;<br> 占卜師Fanny使用「塞爾特十字法」推算問題，出現聖杯1(倒轉)及寶劍1(倒轉)，表示感情受創；寶劍2代表情況混亂唔知點去處理；權杖7(倒轉)表示需要勇氣；寶劍侍衞(倒轉)表示衝動；錢幣侍衞(倒轉)表示無事業方向；錢幣9、10出現，表示有屋企人，特別係媽媽支持。戰車(倒轉)表示精神狀態混亂，言行並不一致；修士(倒轉)表示需清晰內心世界。總之，羅兆輝現在內心非常混亂，如果可以解決到困擾問題，最快可以喺九、十月期間回復正常。</fontstyle></spanclass></fontstyle></spanclass></p><p><spanclass><fontstyle>經典中國古老占卜法  &#13;<br> <spanclass><fontstyle>求籤最普及  &#13;<br> 求問者在神壇前誠心許願，搖籤筒待第一支落下的籤，憑籤上數字，找出籤文推斷結果。&#13;<br> &#13;<br> <spanclass><fontstyle>聖杯問吉凶  &#13;<br> 將聖杯放在手中搖晃，然後擲出，聖杯兩面向上為吉，反之為凶，連擲三次取得結果。&#13;<br> &#13;<br> <spanclass><fontstyle>諸葛神數求禍福  &#13;<br> 心中先想三個中國字（例：我愛你），三個字筆畫順序為百位、十位及個位。（例：我為7畫即700，愛為13畫減去10當30，你為７畫，總和為737）。如總和超過384，即減去384（即353），再按所得數字，查閱《通勝》中籤文而得一字（每查閱一字加384），直至籤文出現0為止，最後可串成詩句，從中推斷結果。</fontstyle></spanclass></fontstyle></spanclass></fontstyle></spanclass></fontstyle></spanclass></p></body></html>