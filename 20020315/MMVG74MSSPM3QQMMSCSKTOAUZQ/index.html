<html><header><meta charset="utf-8"><title>無懼李華度照「抽水」<br>求驗客手記：謝拉特「生魚」過1刀</title></header><body><h1>無懼李華度照「抽水」<br>求驗客手記：謝拉特「生魚」過1刀</h1><p>利物浦嘅英格蘭中場謝拉特係就係好波，但弊在無謂嘅小動作多兼茅咗啲，如果佢再係咁，真係擔心佢喺世界盃決賽周俾球證趕出場。&#13;<br> 我求大俠前晚睇巴塞隆拿對利物浦呢場歐冠盃直播賽事，發現謝拉特傳射功夫到家外，原來重好識得「抽水」㖭。話說巴塞隆拿嘅李華度俾利記嘅球員踢到瞓咗喺度，企喺佢側邊嘅謝拉特就乘機抽水，一腳踢落佢個頭，之後重要扮晒冇嘢，問你死未？&#13;<br> 雖話謝拉特嗰腳唔係太大力，而李華度亦未有向球證投訴，但係佢咁樣做好不智啫。如果一個唔好彩，俾啲嚴啲嘅球證見到，真係紅牌都有得佢攞，到時真係喊都無謂。&#13;<br> 國際足協鼓吹公平競技，若果謝拉特佢再係咁，睇怕佢都好有機會喺本屆世界盃決賽周俾球證趕出場。<br> &#13;<br> <spanclass>橙兵寸人反被湯臣寸 &#13;<br> 冇得踢世界盃決賽周嘅球員，原來係連講句嘢到唔得。事緣巴塞隆拿嘅法蘭迪保亞早排批評利記作客淨係識得死守，點知利記嘅臨時領隊湯臣就一句劈埋去，話今夏冇得去日本（踢世界盃）嘅人，冇資格批評佢哋。正所謂「勝者為王、敗者為寇」，鬼叫荷蘭唔爭氣無份打今屆世界盃決賽周咩，家陣俾人寸都係自己攞嚟！<br> &#13;<br> <spanclass>伯金坐長途車腳軟 &#13;<br> 係人都知阿仙奴嘅荷蘭前鋒伯金怕坐飛機，但係佢為咗打下個禮拜三作客對祖雲達斯場歐冠盃，就決定以陸路去意大利。但係，我求大俠覺得就算佢去到都靈都幫唔到手，事關英格蘭同意大利都有一段距離，睇怕伯金坐十幾二十個鐘頭車後，成個人都散晒，重邊有力踢波喎！</spanclass></spanclass></p><p><spanclass>祖記出局無端變有望 &#13;<br> 祖雲達斯明明經已喺今屆歐冠盃出局，但係擒日居然有報紙話佢哋重有一線機會，咁樣誤導讀者，真係好唔負責任啫！雖然我求大俠明白到聖人都有錯嘅道理，但係就接受唔到傳媒向廣大嘅讀者作出與事實不相符嘅報道。查實只要大家小心求證，出錯嘅機會就會相對減少。<br> &#13;<br> <spanclass>魔術手送秋波別有用心 &#13;<br> 多年前因染上咗世紀絕症被迫退休嘅「魔術手」莊遜，早排放晒風聲話有興趣參與紐約人嘅重建，點知紐約人高層成盆冷水潑埋嚟，講明冇意思要請莊遜入住管理層，兼且懷疑呢位過氣球星係借勢同佢名下嘅戲院同咖啡店業務宣傳，唔好話我求驗客疑心重，呢個可能性都幾大。<br> &#13;<br> <spanclass>甄馬田女友盲年不嫁 &#13;<br> 南華斯洛伐克外援甄馬田同佢嘅模特兒女友卡泰蓮娜，舊年已經係祖家註冊，原本諗住今個夏天舉行婚禮，但卡泰蓮娜早前去亞洲做show時，睇到雜誌話今年馬年係農曆嘅盲年，加埋生肖犯太歲（卡泰連娜屬馬）不宜婚嫁，所以婚禮延遲到出年搵個好日先舉行婚禮。</spanclass></spanclass></spanclass></p></body></html>