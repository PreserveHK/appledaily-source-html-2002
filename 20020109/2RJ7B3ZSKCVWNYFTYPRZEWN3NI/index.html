<html><header><meta charset="utf-8"><title>新都城街市凍肉舖最多行人</title></header><body><h1>新都城街市凍肉舖最多行人</h1><p>位於將軍澳嘅新都城街市，開業唔夠一年，所以地方尚算乾淨，係同區內較為企理嘅一個街市。而因為街市上層商場有一個大型超市關係，喺呢度買嘢都會抵啲。就等小記介紹三間比較大型而又較筍嘅檔口啦，分別係凍肉舖、菜檔及雞鴨檔。其中凍肉舖就經常都人頭湧湧，皆因裏面嘅凍肉實在好平，喺裏面逗留一陣大家分分鐘會捧住一大袋走。而行到攰攰哋，亦可以喺街市內坐低食個包飲杯茶，有個食坊喺正街市入口，方便大家攰嘅時候可以唞唞。&#13;<br>記者：陳冰麗&#13;<br>攝影：關文慧</p><p><spanclass><fontstyle>抵食凍肉  &#13;<br> 菁霖食品公司賣嘅主要係凍肉食品，喺呢個街市只此呢檔，舖位都相當大，貨品種類多元化，肉類方面有少見嘅無骨豬扒、黃髀，另外重有豬湯骨、急凍雞翼，全部都又平又搶手。&#13;<br> 菁霖食品公司(M17-19)</fontstyle></spanclass></p><p><spanclass><fontstyle>平價雞翼最搶手  &#13;<br> 雞翼亦係呢度熱賣凍肉之一，其中美國雞中翼更係街坊爭搶購貨，市價至少$20/2磅，呢度只係$16；而巴西雞全翼，價錢重平，大大隻只係$5磅咋！</fontstyle></spanclass></p><p><spanclass><fontstyle>分量十足美國黃髀  &#13;<br> 黃髀由美國進口，雞皮及雞髀肉都分布有黃油，每隻都好夠分量，最細都有兩磅重一隻，鍾意食雞髀嘅人呢款黃髀應該滿足到閣下，每磅$5.8，一隻都係十蚊多啲，相當抵呢！</fontstyle></spanclass></p><p><spanclass><fontstyle>特別推介無骨豬扒  &#13;<br> 豬扒冇骨實在係值得推介畀大家試，尤其是方便小朋友或老人家食，唔使驚食嘅時候咬親骨嘛！每磅只係$9。</fontstyle></spanclass></p><p><spanclass><fontstyle>大大件湯骨  &#13;<br> 煲湯唔少得嘅豬湯骨，$10有三包，每包都有3-4件湯骨，每次煲湯用一包都足夠，除開嚟每包只係三個零，抵到爛啦！</fontstyle></spanclass></p><p><spanclass><fontstyle>罕見蔬菜  &#13;<br> 輝記亦係呢個街市唯一一個大型菜檔，近街市出口處，蔬菜價格大眾化，而市面較少見嘅蔬菜好似鮮蘆薈、日本南瓜、鮮淮山，呢度都好易搵到，其中鮮蘆薈重係呢區呢個街市至有咋。&#13;<br> 輝記靚菜(M57、M58)</fontstyle></spanclass></p><p><spanclass><fontstyle>大大棵鮮蘆薈  &#13;<br> 呢度啲鮮蘆薈夠大棵，一棵棵掛起好易認，可以斷両買，每両$5；買返去起皮，淨肉可以配肉炒食或煲湯、切粒拌果汁食又得。</fontstyle></spanclass></p><p><spanclass><fontstyle>小量平價日本南瓜  &#13;<br> 日本南瓜質素都比較高，但價錢較貴，呢度有小量日本南瓜出售，每斤只係$5，比超市平一半有多。</fontstyle></spanclass></p><p><spanclass><fontstyle>乾淨雞鴨檔  &#13;<br> 雞鴨檔通常都比較污糟，但呢個檔口地面則好乾淨，令人行過都唔會有生厭嘅感覺，呢度除咗有大路嘅清遠雞、竹絲雞、鵪鶉外，重有最多人買嘅番鴨及鵝，要分辨鴨及鵝，檔主洪生就話至緊要留意個頭，頭有髻係鵝，咪畀人呃呀！	新都城雞鴨(M46、M47)</fontstyle></spanclass></p><p><spanclass><fontstyle>醒醒你  &#13;<br> 南苑美食坊係呢個街市特色之一，有粥粉麵、小菜、甜心等唔同美食，大家行到攰可以唞唞食啲嘢。價錢相當平，飲茶食點心為例，兩點前，大中小點$6.8，兩點至五點半，所有點心一律$5.8，即使唔係嚟買餸，飲茶都抵啦！</fontstyle></spanclass></p></body></html>