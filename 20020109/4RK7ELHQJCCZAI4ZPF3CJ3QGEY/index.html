<html><header><meta charset="utf-8"><title>壞孩子買嘢玩被噓</title></header><body><h1>壞孩子買嘢玩被噓</h1><p>兆萬巧遇燈頭榮，點知一開口就鬧壞孩子E，初時以為佢妒忌靚仔（據知燈頭榮係頭號BoBo迷），原來投訴壞孩子喺灣仔打尖買潮流玩具Be@brick。&#13;<br>壞孩子雖然為萬人偶像，但同時下後生一樣，鍾意追趕潮流玩意，Supreme、Nike、HeadPorter樣樣好。雖然大多摸頂入貨，但件件都着，唔會浪費；同花花公子一樣，對個個女友都愛，唔會擺埋唔理，但着厭當然要扔喇。&#13;<br>話說兩個多禮拜前灣仔搞咗個玩具騷，賣的是只得香港有日本冇嘅Be@rbrick，吸引唔少後生通宵排隊。據燈頭榮形容，當時人頭湧湧，壞孩子到現場參觀，由排骨森經理人B招呼，壞孩子表示對Be@rbrick甚感興趣，經理B好識做，即時帶佢去Be@rbrick檔口掃貨，排喺後尾嗰幾百人點會唔火滾？眼見排咗成晚竟被個細路打尖，所以即報以噓聲。&#13;<br>大食Jack就唔明，壞孩子話晒公眾人物，使乜排隊？黎明過海關都有特別通道啦！燈頭榮解釋或者佢太過親民唔擺款，所以班後生都唔當佢係明星看待，你話黎明或劉華會唔會親身去買Be@rbrick？或者怪經理B唔識做，帶佢去後台買咪冇事囉。咁又係噃！&#13;<br>&#13;<br>主持人：大食Jack&#13;<br>八卦熱報：<ahref>tai_sick_jack@yahoo.com.hk</ahref></p></body></html>