<html><header><meta charset="utf-8"><title>唔怕蝕底 - 左丁山</title></header><body><h1>唔怕蝕底 - 左丁山</h1><p>賓架T到中環交易廣場會所出席宴會，侍應上菜速度慢幾拍，每道菜差唔多相隔超過十分鐘，但係收碟就好有效率噃。&#13;<br> 一位年輕女侍應見枱上有一碟冇人食（因為一位人客臨時冇到），居然講：「有冇人要呀，要收碟喇！」在座成班資深賓架為之彈起，佢哋之中，有人出入北京人民大會堂食飯，邊度受得呢啲說話呀！&#13;<br> 不過大人有大量，賓架T好有涵養，只係回應一句：「收啦，收啦。」換轉係左丁山呢類仍有火氣嘅人，大概會回應一句：「你收番自己食啦！」&#13;<br> 賓架T話：「大概係散工，冇訓練之故。」其實散工唔係藉口，酒店界逢有宴會就請散工，服務唔對辦，就賴啲散工；大佬呀，既然畀錢請夥計，酒店會所都要訓練吓佢哋啫，冇理由等啲散工落五星級大酒店裏面㗎。賓架T同左丁山近年來都在酒店、會所見慣散工啲散漫，說話粗心，皆為香港式服務擔心。&#13;<br> 酒店餐飲業固然要訓練散工（譬如兩個酒店業協會聯手合辦課程），散工自己亦應該自求進步，向日本工人嗰種敬業樂業態度學習，自動自覺地提高自己水平。成日埋怨呢行嗰行冇前途，抱着做一日和尚敲一日鐘態度嘅，一定成世冇前途，永遠做散仔。賓架T年輕時做見習主任學數銀紙都俾阿頭鬧冇用，根本冇人肯教佢嘢，佢自己一路做一路留心工作流程嘅竅妙，逢親老細吩咐，就算唔關佢事嘅，仍然照做，唔怕蝕底；年輕人千祈咪以為呢種態度已經過時兼老套呀。</p></body></html>