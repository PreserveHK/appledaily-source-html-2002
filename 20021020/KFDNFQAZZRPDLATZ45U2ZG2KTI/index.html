<html><header><meta charset="utf-8"><title>肥肥：佢嘅笑容好淒涼<br>群星灑淚悼羅文</title></header><body><h1>肥肥：佢嘅笑容好淒涼<br>群星灑淚悼羅文</h1><p>為紀念羅文一生對演藝事業的貢獻，無綫昨晚八時三十分至十時，特別將節目《吾係獎門人》抽起，改播《獅子山下歌聖殞落》，由羅文生前好友汪明荃、曾志偉和陳百祥主持，並邀得陳潔靈、鄭少秋、沈殿霞、顧嘉煇、鄧光榮、米雪、關菊英、梅艷芳和陳小春等，分別到現場或透過電話，細訴羅文生前點滴。　記者：王崇穎、汪正文</p><p>節目開始時，汪明荃、曾志偉和陳百祥提到羅文如何堅強跟病魔對抗，三人已禁不住熱淚盈眶，至沈殿霞提到羅文強忍痛楚也不肯打嗎啡針，及愛女欣宜獲悉最疼錫她的羅文叔叔逝世後，哭得死去活來，嚷着要返港出席羅文喪禮送他最後一程時，沈殿霞已按捺不住失聲痛哭，場面教人心酸。<br> &#13;<br> <spanclass>米雪聲音顫抖落淚 &#13;<br> 昨日身在上海的沈殿霞在電話中說：「佢憑堅強意志走完最後一程，我之前探佢，問佢辛唔辛苦？佢搖頭話唔辛苦；我問佢打針好唔好？佢搖頭話唔好；我問佢頂唔頂得順？佢又點頭話頂得順；我真係冇話可說。到最後一刻佢都唔肯打針，睇住佢咁辛苦，我個心真係好唔舒服，後來我同幾個朋友同佢揼骨，佢望住我哋笑，但我望落去，佢嘅笑容真係好淒涼。」&#13;<br> 羅文另一好友米雪，在談到當年與汪明荃和羅文一起演舞台劇《白蛇傳》時，羅文如何指導她，及對方知道自己愛吃朱古力，每次開工也會放一盒朱古力在她化妝間枱面上時，米雪亦忍不住聲音顫抖，傷心落淚，就連汪明荃也禁不住在過百萬觀眾面前掉下淚來。</spanclass></p><p><spanclass>汪明荃：好懷念佢 &#13;<br> 汪明荃昨晚做完節目後即衝入廁所，五分鐘後才眼紅紅地步出，她接受訪問期間說了三次：「我好懷念佢。」她續說：「我今日做呢個節目好辛苦，我都好懷念佢，佢有好多好歌，佢對自己嘅事業百分百付出，我好懷念佢。佢有好多嘢俾人學習，性格又大方，唔怕人搶鏡，鍾意同大家共同進步，同佢合作都令我好感動，今年我自己做手術，之後佢打畀我叫我唔使驚，話我一定克服到，我哋唔係成日來往，但心目中大家都有大家。」而陳小春步出攝影廠，看到電視播羅文唱《幾許風雨》片段時，即忍不住嚎哭，被問到羅文對他有何影響時，小春邊哭邊說：「我會做啲嘢畀佢睇，我一定會做好晒㗎，好傷感，我唔想講咁多嘢，總之我一定會努力。」<br> &#13;<br> <spanclass>頑強鬥志令人佩服 &#13;<br> 連平常愛鬧笑的曾志偉也忍不住流淚，他談羅文說：「籮記有頑強嘅鬥志好難得，連傑青醫生都佩服佢，我哋一知佢死訊時，成班朋友各自打畀自己嘅師傅幫籮記做離開嘅法事，治喪委員會今日開會，而覺光法師、佛聯同志蓮都想幫佢出啲力。」&#13;<br> 此外，隨着羅文這位一代巨星隕落，不只令不少港人大感惋惜及懷念，全港電子傳媒亦大事報道，兩間電視台及電台昨日紛紛播出羅文特輯，讓市民能一同緬懷其昔日光輝。&#13;<br> 無綫在昨晚和今晚分別播出《獅子山下歌聖殞落》和《羅文情繫俄羅斯》音樂特輯；亞視方面，則於昨晚和今晚播出《羅文上海特輯之浮世驚情》及《一生一世懷念你羅文演唱會》，由港台電視部製作的《香港藝術家系列》將介紹羅文生平軼事，安排在今日亞視早上七時、無綫傍晚六時二十分，及有線新聞一台晚上九時播出。</spanclass></spanclass></p></body></html>