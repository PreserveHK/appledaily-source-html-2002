<html><header><meta charset="utf-8"><title>　　華叔墨寶二十蚊張 - 李八方</title></header><body><h1>　　華叔墨寶二十蚊張 - 李八方</h1><p>民建聯的維園檔位位於場中央，比起縮埋一角的支聯會顯眼得多，又有超平玩具同公仔特賣，重有「轉運機」等噱頭，昨日開幕時，主席曾鈺成、譚耀宗同馬力等要員一起向市民賀新年。&#13;<br> 另一邊，華叔由一月八日開始，已經「馬」不停蹄在九龍東三十多處為市民寫揮春。昨日終於來到維園支聯會的攤位。不過年年免費送墨寶的華叔就話，今年會有啲不同，因為經濟差咗，捐款的人雖然仍很踴躍，但大餅就多咗好多。所以華叔就義賣揮春二十蚊一張，幫補一下支聯會財政。&#13;<br> 不過，華叔私底下同八方講，有好多街坊年年攞開自己寫的揮春，又唔一定有閒錢，咁嘅話佢都唔會一定要收錢，所以八方見到唔少人攞完揮春就走。華叔雖然心太軟，但大字招牌「二十蚊」都嚇走不少人，所以暫時觀察，生意稍遜同場免費大派揮春的民建聯曾主席。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>