<html><header><meta charset="utf-8"><title>股壇瀏覽器：第一德勝古仔多</title></header><body><h1>股壇瀏覽器：第一德勝古仔多</h1><p>港股噚日反彈109點，收報10518，但成交就縮減至62.85億元。大市開始淡靜，照計噚日恒指唔再大跌，下周一只得半日市，外資如無意外都唔會點沽貨，即係話基金減磅行動已經完成。&#13;<br> 第一德勝（918）前日遭斬倉，下瀉近70%，噚日一度反彈近80%，其後升幅收窄至27%，收0.58元。阿虎聽到個古仔，前日有人趁莊家無力護價而出力沽空，雖然股價被大幅質低，但仍未能迫出大莊家手貨，噚日有人黃雀在後大挾淡倉，因此股價大幅急升。&#13;<br> 不過黑客來料話，沽空之說未必真確，因為據佢所知，一間華資證券行原本揸咗唔少第一德勝，隻股一路升佢就一路減持，直至前日剩低幾百萬股，由於想年尾清貨套現，加上睇死個莊短期內都冇錢買貨，所以大手出貨，刻意質低隻股，等候靚價低吸，但其間並無沽空。黑客又話，家陣做證券行，自己唔落場炒，好難搵夠皮，如果唔係咁點養起成間行咁大棚人？<br> &#13;<br> <spanclass>意科不宜博反彈 &#13;<br> Cookie報料話，大家要小心意科控股（943），因為股價已經跌破1元關口位，如果莊家守唔住，情況就會好危險。技術上，隻股喺0.90至1元水平形成三底支持，表面上睇嚟好穩陣，值博率重唔錯㖭。不過隻股由去年10月約2.95元跌至噚日收市0.97元，莊家現時嘅實力值得憂慮，守唔守得住令人懷疑。&#13;<br> 地鐵（066）宣布今年凍結收費，美其名就話係要與市民共度時艱，不過地鐵去年乘客量微降，而且巴士與邨巴嘅競爭激烈，呢一點JackSo應該心知肚明。喺整體通縮情況下，運輸業隨時會展開一次減價戰。</spanclass></p></body></html>