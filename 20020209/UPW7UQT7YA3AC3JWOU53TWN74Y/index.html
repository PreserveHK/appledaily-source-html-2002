<html><header><meta charset="utf-8"><title>　　北角殯儀館猛人雲集 - 李八方</title></header><body><h1>　　北角殯儀館猛人雲集 - 李八方</h1><p>前晚田少母親葬禮八方已經報過一次料，話猛人雲集。昨日上午十一時大殮，來送田老太最後一程的來賓級數更上層樓，可以說是掌握香港政商命脈的人都擠滿北角殯儀館方寸之地，包括阿董夫婦、李超人三父子、煲呔曾、阿松、陳太等；而官員則有曾蔭培、周德熙、林煥光、吳榮奎；商界就有董建成、吳光正、郭炳聯，劉皇發、鍾士元同陳永棋等。&#13;<br> 田少的自由黨黨友都算唔話得，周梁、張宇人同楊孝華由頭到尾幫手打點一切、招呼來賓。煲呔曾和馮國經一早就到場，坐足全程成個幾鐘；阿董就只待了十分鐘就急急腳走；超人雖然遲了十分鐘，但亦好畀面留到完場；小超人李澤鉅更是八點半就到場；不過論誠心，都要算是小小超李澤楷同楊啟彥，佢哋天寒地凍一連兩日都出現，早到遲走畀足面。&#13;<br> 田老太大殮儀式十二點完成之後，超人同煲呔曾一邊出門一邊雞啄唔斷，而田少兩兄弟同家人則走咗入隔籬的海逸酒店，可能就在那兒搞掂餐解穢酒。&#13;<br> 最有趣的要算是煲呔曾，佢原來好守傳統，八方見佢一上車就急不及待拆吉儀、食吉儀內的糖果（原來吉儀中有一個十元硬幣和一粒瑞士糖）。&#13;<br> 有份出席的鍾士元同八方講到田少兩兄弟近來的表現，話：「Michael（田北辰）幾好吖！」同阿哥各有各好，重話「Michael都係一個從政人才」。&#13;<br> 不過陳太就唔多好彩，同夫婿陳棣榮手拖手到殯儀館時，就被擺放在街外的花牌絆了一下，表情痛楚地揉了好一會小腿才舒服點。&#13;<br> <br> &#13;<br> E-mail：<ahref>pf_lee@appledaily.com </ahref></p></body></html>