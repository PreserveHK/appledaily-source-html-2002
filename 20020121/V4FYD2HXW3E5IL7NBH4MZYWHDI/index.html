<html><header><meta charset="utf-8"><title>馮仁昭四圍超：袁潔儀蘭桂坊派卡片𢱑撈</title></header><body><h1>馮仁昭四圍超：袁潔儀蘭桂坊派卡片𢱑撈</h1><p>亞視嘅袁潔儀雖然分別同鄭維朗、傅湛杰傳過緋聞，但並冇影響佢哋嘅友誼，而且佢哋一直俾公司投閒置散，所以平時會約埋一齊去消遣。前晚袁潔儀、傅湛杰同鄭維朗去咗中環蘭桂坊玩，佢哋除咗向記者大派卡片，重硬銷自己乘機𢱑撈。<br> &#13;<br> <spanclass>兩男有樣學樣 &#13;<br> 袁潔儀見到記者即時大派私人卡片，佢話：「我雖然同亞視重有九個月合約，但𠵱家冇經理人，專登印啲卡片派畀人，等多啲人可以搵我做嘢。如果啱嘅，有嘢撈記住單聲，到時我再通知亞視一聲。」而傅湛杰同鄭維朗見袁潔儀派卡片，佢哋都有樣學樣。&#13;<br> 前晚蘭桂坊有一香煙商喺度搞活動，但由於事前冇申請，所以警方到場了解後，個活動最終都唔能夠如期舉行。而一班本來為活動表演嘅女郎，佢哋着到閃閃令喺街巡遊，重向途人派螢光膠圈，十分受歡迎。<br> &#13;<br> <spanclass>陳雅倫重返娛圈搏殺 &#13;<br> 陳雅倫呢排出番嚟拍戲，重戴住私伙三卡嘅鑽石戒指同名表，佢同記者講話呢啲飾物都係追求者送嘅，馮仁昭知佢冇講大話，佢的確係幾多人追。陳雅倫早幾年掛住拍拖所以半退出娛樂圈，但雖然多人追始終都未搵到結婚對象，最近佢諗通咗，拍拖唔可以當飯食，所以咪諗住出番嚟娛樂圈搏殺。</spanclass></spanclass></p><p><spanclass>羅慧娟不再執著婚姻 &#13;<br> 馮仁昭一向都知羅慧娟鍾意細路仔，以前嘅娟妹認為自己將來係一定要生小朋友，不過佢近年人大咗加埋經歷多咗，已經唔再執着。&#13;<br> 娟妹噚日出席無綫節目嘅宣傳活動時話，如果一開始識男仔嗰陣，就諗住同人結婚生仔，唔止會令到自己壓力大，而且重好易做咗錯誤嘅決定㖭。<br> &#13;<br> <spanclass>盧希萊隨時返亞視 &#13;<br> 盧希萊生咗囡囡陳佳言之後，成個人積極咗好多。佢最近同老公豹哥忙緊籌備開車行啲嘢，至於佢早排話想返亞視做藝員，馮仁昭收到風話亞視都考慮緊呢件事，相信日內就會有消息。&#13;<br> 不過就算返唔到亞視，阿萊都可以喺車行幫老公手，唔使擔心冇嘢做。</spanclass></spanclass></p></body></html>