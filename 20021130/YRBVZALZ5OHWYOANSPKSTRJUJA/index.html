<html><header><meta charset="utf-8"><title>股壇瀏覽器：新醫藥有人歡喜有人愁</title></header><body><h1>股壇瀏覽器：新醫藥有人歡喜有人愁</h1><p>期指結算過後，港股即見回軟，恒指收報10069，跌77點，但成交增至逾80億元，主要因為好淡雙方續以滙豐（005）作為戰場對撼，但滙豐仍升0.55%，收報91.50元，成交增至13.8億元。另外，市傳噚日盈富（2800）入市吸納中銀香港（2388）及思捷環球（330），令兩股成交分別增至9.75億元及2.92億元。有人話出手掃貨嘅經紀係高盛，不過亦有人話高盛明知盈富會買貨，故此入市托高個價沽貨畀盈富。&#13;<br> 不過，噚日市場焦點並非滙豐，而係爆煲股新醫藥（8085）。雖則話此股一度跌近99%，但據聞唔少散戶低位入市博反彈，有人賺到笑，以低位1.6仙反彈至收市27仙，反彈幅度近15倍，重好玩過當年小小超收購得信佳後首日復牌。新醫藥成交金額有近億元，絕對唔係乾升乾跌。不過後市情況，當然不能太過樂觀。&#13;<br> 至於新醫藥因何大幅下挫，市場眾說紛紜。據黑客話，此股上市時，街外其實冇乜貨，幾乎全部由炒家接晒並以孖展按倉，股價一直維持在1元以上水平，其後證券行施壓要求轉倉，但因為炒家與證券行傾唔掂數，證券行想將佢斬倉，但公司「巧合地」停牌，令證券行無法斬倉，由9月底停到噚日至復牌，證券行有理無理第一時間沽貨，但相信就幾難收番條數。據聞大股東手貨未有抵押，有可能會入市趁低吸納。<br> &#13;<br> <spanclass>中華燃氣快開車 &#13;<br> 中華城市燃氣（603）近期表現及成交都不俗，據Cookie話，此股貨源已收得七七八八，就快會開車，下一目標價0.14元。據聞最近有基金客對此股甚感興趣。&#13;<br> 阿虎</spanclass></p></body></html>