<html><header><meta charset="utf-8"><title>水貨佬話今年收入跌5成</title></header><body><h1>水貨佬話今年收入跌5成</h1><p>燈頭榮走水貨兩年，雖然未算風生水起，但總算搵到啖食，相比起以前做裝修收入較穩定，唔怕冇工開。不過，燈頭榮話今年連裏原宿貨條水都萎縮埋，收入比舊年同期跌近五成起碼，估唔到今年比舊年更加嚴寒。&#13;<br>本來12月應該係旺季，舊年可一個月內飛去兩轉入貨，但今年燈頭榮決定費事過去，連機票都慳番。燈頭榮：「12月，日本啲𡃁仔放假，個個鬼咁得閒，加上可能想搵外快，多咗好多生口面嘅細路喺裏原宿排隊，啲人多咗起碼一倍以上，『利叭酷』門口條龍可以去到HeadPorter路口，想入正價貨就要花多咗成倍排隊時間。平時一轉可入滿兩篋貨，𠵱家咁多人排隊，花嘅時間長咗，一個篋都入唔滿，機票錢蝕埋，重邊有心機做？」&#13;<br>燈頭榮話橫掂11月入嗰轉貨未賣晒，希望趁聖誕清埋批貨，再諗第二啲嘢。上年水貨大亨「袁人祥」預言一年內水貨舖會執一半起碼，其實點止呢個數，𠵱家全行只執剩五間大行，其餘啲一人細舖個體戶已紛紛轉型，連袁人祥亦已轉行做生產，設計大批特醇裏原宿風味「時裝」出口台灣，實行由「利時猿人」化身為「檳榔猿人」。&#13;<br>&#13;<br>主持人：大食Jack&#13;<br>八卦熱報：<ahref>tai_sick_jack@yahoo.com.hk</ahref></p></body></html>