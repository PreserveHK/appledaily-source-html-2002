<html><header><meta charset="utf-8"><title>打機樂園：<br>實地測試GBA兩大法寶戶外睇電視爽</title></header><body><h1>打機樂園：<br>實地測試GBA兩大法寶戶外睇電視爽</h1><p>GBA在世界各地均大受歡迎，一推出迅速佔據手提機大部份市場，連SQUARE都要同任天堂扮Friend先可以喺GBA出Game，可想而知GBA市場佔有率幾咁犀利。醒目嘅香港人又點會錯過大好搵錢機會，最新兩大搞作係將GBA搖身一變成任何環境都啱睇嘅電視機仔，今日就為你實地測試，睇吓掂唔掂。&#13;<br>&#13;<br>記者、攝影：徐影龍&#13;<br>ImgaeGirl：Patsy</p><p><spanclass><fontstyle>隨時隨地睇電視  &#13;<br> 今日介紹GBA呢兩個法寶，雖然唔係任天堂官方出品，不過喺創意到實用性上都有不俗表現，令到呢部手提遊戲機王有更大用途。第一樣介紹係電視接收器，插上GAB後便可接收香港四大電視台信號，變成一部流動電視機仔，最啱喺戶外遊玩，又或司機在車等人時都可睇電視解悶。&#13;<br> 由於GBA屏幕設計為反射型LCD，故此需有充足光線情況底下先睇得清楚，遇着陰暗環境如落雨、室內唔夠光等就會睇得好辛苦，呢個時候就要靠另一個法寶──發光屏幕嘞，有咗佢不但可清楚咁欣賞電視節目，連過往一啲如《惡魔城》般背景較暗嘅Game，都可睇得清清楚楚，要打爆機都冇咁吃力啦。</fontstyle></spanclass></p><p><b> 實地測試一</b> &#13;<br> <spanclass><fontstyle>接收能力一般  &#13;<br> 呢部戶外電視接收器約莫等於GBA咁大，加入後體積唔算太大尚可接受，在室內環境測試時接收能力一般，大部份電視台都睇得唔清楚，不過轉到戶外環境情況就好得多，四大電視台均接收得清晰，雪花都唔多，就算上到山頂都一樣接收得到，唯一問題係始終要對正信號發射方向先會清楚，即係要坐定定先得。除可接收電視外，重設有VideoIn轉換線，供用家接駁各式視像裝置之用，如流動VCD機、遊戲機等，變相將GBA變成一部彩色顯示屏，唔睇電視都可睇碟同打機。賣價方面四百蚊有找尚算抵玩，適合如司機般需經常在戶外工作嘅人士。</fontstyle></spanclass></p><p><b> 實地測試二</b> &#13;<br> <spanclass><fontstyle>睇得清楚玩得舒服  &#13;<br> 另一樣法寶就係名為「AfterBurner」嘅屏幕光管，喺GBA屏幕底下加入一塊光管，令到成個屏幕即時光猛番晒，幾暗嘅Game都玩得好舒服，又唔怕搭車時唔夠光玩唔到。為測試加入發光屏幕後耗電量嘅分別，筆者換入全新2A電池煲《機戰R》，最後發覺耗電量並非太高，差不多可以玩八至十小時，情況算令人滿意。&#13;<br> 不過安裝上並唔係咁簡單插入部GBA就得，而係需要拆機安裝，雖然用家可以較平價錢購入「AfterBurner」，再自行安裝，不過據改裝師傅講，由於要剪開機內部份膠片及在機殼鑽洞，改裝上有極大難度，用家自己裝壞機風險頗大，已經有好多玩家改唔掂要拎返轉頭，有啲重成部機散晒咁滯。難度咁高，呢一百蚊改裝費就唔好慳嘞。&#13;<br> 「AfterBurner」$350（代安裝$450）</fontstyle></spanclass></p><p>售賣點：DreamStore&#13;<br> 電話：25753285&#13;<br> 地址：灣仔東方188商場256號舖</p></body></html>