<html><header><meta charset="utf-8"><title>慳錢大班 - 左丁山</title></header><body><h1>慳錢大班 - 左丁山</h1><p>賓架陳一位師弟最近轉工，做一間外資銀行嘅高層，師弟上任後，例牌出去北京上海一行，視察市場，機票酒店等等自有秘書辦妥，唔使師弟出聲啫，臨行之日，師弟睇吓張機票，係商務客位噃，回心一諗，航程唔夠五小時，應該要坐經濟客位噃，問秘書點解同佢訂咗商務客位，秘書話：「我哋啲officer出trip個個都坐bussinessclass嘅喎。」師弟去搵「支出指引」（expensesguidline），搵唔到，因為銀行冇呢樣嘢。師弟於是欣然上機。&#13;<br> 賓架陳知道呢件事之後，指點師弟：「你估你係蒲偉士、龐約翰咩，你要為銀行慳錢，因住俾人話番轉頭，指你作晒狀，總之入鄉隨俗，唔好變動人哋規矩，直至總行出通告為止。」&#13;<br> 蒲偉士、龐約翰慳公司錢，慳到出晒名，因為佢哋係滙豐大班，以身作則，冇人敢話佢哋作狀。據講，蒲偉士跟足滙豐規矩（其實係佢訂下），從香港去北京都係坐economy，龐約翰有一次去蘇黎世參加亞洲開發銀行會議，畀賓架陳撞見，龐大班一個人，冇司機、冇保鑣，自己揸住一架細車仔（可能係租嘅）來往會場酒店，其他歐洲大賓架就個個坐limousine！世間上有邊個巨型公司CEO，本身唔係股東、純粹打工仔，可以咁為股東荷包着想嘅呢？以前有傳聞話滙豐可能收購美林，若果成真，文化衝突大矣。美林的話事階層可以坐私家飛機，享受豪華，滙豐大班就坐客機經濟艙？到時必有一方要讓步，合併嚟做乜吖。</p></body></html>