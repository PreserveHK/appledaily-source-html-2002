<html><header><meta charset="utf-8"><title>股壇瀏覽器：大行改口睇淡樓市</title></header><body><h1>股壇瀏覽器：大行改口睇淡樓市</h1><p>繼新地（016）珀麗灣以居屋價開售後，長實（001）更提供優惠，吸引屋居業主回售居屋轉買泓景臺，而恒地（012）索性為元朗蝶翠峰二期提供首年月供500元優惠。唔知係咪想連公屋住戶都想撬走？呢次港府真頭痕。&#13;<br> 咁嘅勢頭，發展商好似唔單止要迫港府放棄建居屋，直頭係想迫港府停建公屋。若果政府唔及時回應，相信略有改善嘅負資產情況，將再度惡化。本港經濟持續收縮，寄望收縮幅度唔會好似董建華家族嘅東方海外（316）盈利咁，大縮98%。&#13;<br> 現時睇淡地產股嘅證券行唔算多，高盛一直都睇淡，最近里昂至改口風睇樓價會下跌，但經過最近嘅開盤情況，相信好多分析員都要低頭認錯，紛紛調低地產股盈利預測及評級。以2000元開售蝶翠峰嘅恒基，股價已有少少腳軟，此盤每呎成本價3000元，即係該項投資蝕超過3成。<br> &#13;<br> <spanclass>易達興業又傳賣殼 &#13;<br> 易達興業（855）噚日又傳出賣殼好事近，成交略為增加至330萬元，但好似有人想趁炒高出貨。易達興業經常都傳賣殼，可惜傳咁耐都未成事，等到阿虎都有啲沮喪。&#13;<br> 海爾集團向海爾中建（1169）出售青島合營公司，換取海爾中建新股，持股量由21.93%增至43.28%，重未可以做大股東，相信證監會仍未開綠燈豁免海爾集團毋須全購。不過由於新股每股作價0.20元，遠較停牌前報價0.102元有溢價近倍，相信幕後人士會做嘢安慰吓海爾集團，0.20元是海爾中建下一個目標價，最終當然不止此數啦。此股噚日收0.156元，升53%，成交1260萬元，暫時睇見個棚都算穩陣。&#13;<br> 阿　虎</spanclass></p></body></html>